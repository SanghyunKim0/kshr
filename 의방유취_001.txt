AA	總論{{一}}
BB	千金方
CC	論大醫習業
ZZ	凡欲爲大醫, 必須諳素問ㆍ甲乙ㆍ黃帝鍼經ㆍ明堂流注ㆍ十二經脉ㆍ三部九候ㆍ五臟六腑ㆍ表裏孔穴ㆍ本草ㆍ藥對, 張仲景ㆍ王叔和ㆍ阮河南ㆍ范東陽ㆍ張苗ㆍ靳邵等諸部經方, 又須妙觧陰陽祿命ㆍ諸家相法, 及灼龜五兆ㆍ周易六壬, 並須精熟, 如此乃得爲大醫; 若不爾者, 如無目夜遊, 動致顚殞. 次須熟讀此方, 尋思妙理, 留意鑽硏, 始可與言於醫道者矣. 又須涉獵群書. 何者? 若不讀五經, 不知有仁義之道; 不讀三史, 不知有古今之事; 不讀諸子, 覩事則不能默而識之; 不讀內經, 則不知有慈悲喜捨之德; 不讀莊老, 不能任眞體運, 則吉㐫拘忌, 觸塗而生. 至於五行休王ㆍ七耀天文, 並須探賾. 若能具而學之, 則於醫道無所滯礙, 盡善盡美哉.
CC	論大醫精誠
ZZ	張湛曰: 夫經方之難精, 由來尙矣. 今病有內同而外異, 亦有內異而外同, 故五臟六腑之盈虛, 血脉榮衛之通塞, 固非耳目之所察, 必先診候以審之. 而寸口關尺有浮沈弦緊之亂, 兪穴流注有高下淺深之差, 肌膚筋骨有厚薄剛柔之異, 唯用心精微者, 始可與言於茲矣. 今以至精至微之事, 求之於至粗至淺之思, 豈不殆哉. 若盈而益之, 虛而損之, 通而徹之, 塞而壅之, 寒而冷之, 熱而溫之, 是重加其疾而望其生, 吾見其死矣. 故醫方卜筮, 藝能之難精者也, 旣非神授, 何以得其幽微. 世有愚者讀方三年, 便謂天下無病可治; 及治病三年, 乃知天下無方可用. 故學者必須博極醫源, 精勤不倦, 不得道聽塗說而言醫道已了, 深自誤哉. 凡大醫治病, 必當安神定志, 無欲無求, 先發大慈惻隱之心, 誓願普救含靈之苦. 若有疾厄來求救者, 不得問其貴賤貧富, 長幼姸蚩, 怨親善友, 華夷愚智, 普同一等, 皆如至親之想; 亦不得瞻前顧後, 自慮吉凶, 護惜身命. 見彼苦惱, 若己有之, 深心悽愴, 勿避嶮巇ㆍ晝夜ㆍ寒暑ㆍ飢渴ㆍ疲勞, 一心赴救, 無作工夫形迹之心. 如此可爲蒼生大醫, 反此則是含靈巨賊. 自古名賢治病, 多用生命以濟危急, 雖曰賤畜貴人, 至於愛命人畜一也, 損彼益己, 物情同患, 況於人乎. 夫殺生求生, 去生更遠, 吾今此方所以不用生命爲藥者, 良由此也. 其蝱蟲ㆍ水蛭之屬, 市有先死者則市而用之, 不在此例. 只如雞卵一物, 以其混沌未分, 必有大段要急之處, 不得已, 隱忍而用之, 能不用者斯爲大哲, 亦所不及也. 其有患瘡痍下痢, 臭穢不可瞻視, 人所惡見者, 但發慚愧悽憐憂恤之意, 不得起一念蔕芥之心, 是吾之志也. 夫大醫之體, 欲得澄神內視, 望之儼然, 寬裕汪汪, 不皎不昧, 省病診疾, 至意深心, 詳察形候, 纖毫勿失, 處判針藥, 無得參差, 雖曰病宜速救, 要須臨事不惑, 唯當審諦覃思, 不得於性命之上, 率爾自逞俊快, 邀射名譽, 甚不仁矣. 又到病家, 縱綺羅滿目, 勿左右顧盻, 絲竹湊耳, 無得似有所娛, 珍羞迭薦, 食如無味, 醽醁兼陳, 看有若無. 所以爾者, 夫一人向隅, 滿堂不樂, 而況病人苦楚, 不離斯須, 而醫者安然懽娛, 傲然自得, 茲乃人神之所共恥, 至人之所不爲, 斯盖醫之本意也. 夫爲醫之法, 不得多語調笑, 談謔諠譁, 道說是非, 議論人物, 衒燿聲名, 訾毀諸醫, 自矜己德, 偶然治瘥一病, 則昂頭戴面而有自許之貌, 謂天下無雙, 此醫人之膏肓也. 老君曰: 人行陽德, 人自報之; 人行陰德, 鬼神報之, 人行陽惡, 人自報之; 人行陰惡, 鬼神害之. 尋此二途, 陰陽報施, 豈誣也哉. 所以醫人不得恃己所長, 專心經略財物, 但作救苦之心, 於冥運道中, 自感多福者耳. 又不得以彼富貴, 處以珍貴之藥, 令彼難求, 自衒功能, 諒非忠恕之道. 志存救濟, 故亦曲碎論之, 學者不可恥言之鄙俚也.
CC	論治病略例
ZZ	夫天布五行以植萬類, 人稟五常以爲五臟, 經絡腑輸, 陰陽會通, 玄冥幽微, 變化難極, 易曰: 非天下之至賾, 其孰能與於此. 觀今之醫, 不念思求經旨, 以演其所知, 各承家伎, 始終循舊, 省病問疾, 務在口給, 相對斯須, 便處湯藥, 按寸不及尺, 握手不及足, 人迎趺陽, 三部不參, 動數發息, 不滿五十, 短期未知決診, 九候曾無髣髴, 明堂闕庭, 盡不見察, 所謂窺管而已. 夫欲視死別生, 固亦難矣. 此皆醫之深戒, 病者可不謹以察之而自防慮也. 古來醫人皆相嫉害, 扁鵲爲秦太醫令李䤈所害, 卽其事也. 一醫處方, 不得使別醫和合, 脫或私加毒藥, 令人增疾, 漸以致困, 如此者非一, 特須愼之, 寧可不服其藥以任天眞, 不得使愚醫相嫉, 賊人性命, 甚可哀傷.
ZZ	夫百病之本, 有中風傷寒, 寒熱溫瘧, 中惡霍亂, 大腹水腫, 腸澼下痢, 大小便不通, 賁豚上氣, 欬逆嘔吐, 黃疸消渴, 留飮癖食, 堅積癥瘕, 驚邪癲癎鬼疰, 喉痺齒痛, 耳聾目盲, 金瘡踒折, 癰腫惡瘡, 痔瘻瘤癭, 男子五勞七傷, 虛乏羸瘦, 女子帶下崩中, 血閉陰蝕, 蟲蛇蠱毒所傷, 此皆大略宗兆, 其閒變動枝葉, 各依端緖以取之. 又有冷熱勞損, 傷飽房勞, 驚悸恐懼, 憂恚怵惕; 又有產乳落胎, 墮下瘀血; 又有貪餌五石, 以求房中之樂. 此皆病之根源爲患, 生諸枝葉也. 不可不知其本末, 但向醫說男女長幼之病, 有半與病源相附會者, 便可服藥也. 男子者衆陽所歸, 常居於燥, 陽氣遊動, 強力施泄, 便成勞損損傷之病, 亦以衆矣. 若比之女人, 則十倍易治. 凡女子十四已上則有月事, 月事來日, 得風冷濕熱四時之病相協者, 皆自說之, 不爾與治, 誤相觸動, 更增困也. 處方者亦應問之. 凡用藥皆隨土地所宜. 江南嶺表, 其地暑濕, 其人肌膚薄脆, 腠理開踈, 用藥輕省. 關中河北, 土地剛燥, 其人皮膚堅硬, 腠理閉塞, 用藥重複. 世有少盛之人, 不避風濕, 觸犯禁忌, 暴竭精液, 雖得微疾, 皆不可輕以利藥下之, 一利大重, 竭其精液, 困滯著牀, 動經年月也. 凡長宿病, 宜服利湯, 不須盡劑, 候利之足則止; 病源未除者, 於後更合耳. 稍有氣力堪盡劑, 則不論也. 病源須服利湯取除者, 服利湯後, 宜將丸散時時助之.
ZZ	凡病服利湯得瘥者, 此後愼不中服補湯也. 若得補湯, 病勢還復成也. 更重瀉之, 則其人重受弊也. 若初瘥氣力未甚平復者, 但消息之, 須服藥者, 當以平藥和之. 夫常患之人, 不妨行走. 氣力未衰, 欲將補益冷熱隨宜丸散者, 可先服利湯瀉除胷腹中擁積痰實, 然後可服補藥也. 夫極虛勞應服補湯者, 不過三劑卽止. 若治風病應服治風湯者, 皆非三五劑可知也, 自有滯風洞虛, 卽服十數劑乃至百餘日可瘥也. 故曰實卽瀉之, 虛則補之.
ZZ	夫二儀之內, 陰陽之中, 唯人最貴. 人者稟受天地中和之氣, 法律禮樂莫不由人. 人始生先成其精, 精成而腦髓生, 頭圓法天, 足方象地, 眼目應日月, 五臟法五星, 六腑法六律, 以心爲中極, 大腸長一丈二尺以應十二時, 小腸長二丈四尺以應二十四氣, 身有三百六十五絡以應一歲, 人有九竅以應九州. 天有寒暑, 人有虛實; 天有刑德, 人有愛憎; 天有陰陽, 人有男女; 月有大小, 人有長短. 所以服食五穀不能將節, 冷熱鹹苦更相棖觸, 共爲攻擊, 變成疾病, 凡醫診候, 固是不易. 又問而知之, 別病深淺, 名曰巧醫. 仲景曰: 凡欲和湯合藥針灸之法, 宜應精思, 必通十二經脉, 辨三百六十孔穴, 榮衛氣行, 知病所在, 宜治之法不可不通. 古者上醫相色, 色脉與形不得相失, 黑乘赤者死, 赤乘青者生. 中醫聽聲, 聲合五音, 火聞水聲, 煩悶{千=干@『備急千金要方』}驚, 木聞金聲, 恐畏相刑, 脾者土也, 生育萬物, 廻助四傍, 善者不見, 死則歸之, 太過則四肢不擧, 不及則九竅不通, 六識閉塞, 猶如醉人, 四季運轉, 終而復始. 下醫診脉, 知病源由, 流轉移動, 四時逆順, 相害相生, 審知臟腑之微, 此乃爲妙也.
CC	論診候
ZZ	夫欲理病, 先察其源, 候其病機. 五臟未虛, 六腑未竭, 血脉未亂, 精神未散, 服藥必活; 若病已成, 可得半愈; 病勢已過, 命將難全.
ZZ	夫診候之法, 常以平旦, 陰氣未動, 陽氣未散, 飮食未進, 經脉未盛, 絡脉調均, 氣血未亂, 精取其脉, 知其逆順, 非其時不用也, 深察三部九候而明告之. 古之善爲醫者, 上醫醫國, 中醫醫人, 下醫醫病. 又曰上醫聽聲, 中醫察色, 下醫診脉. 又曰上醫醫未病之病, 中醫醫欲病之病, 下醫醫已病之病. 若不加心用意, 於事混淆, 卽病者難以救矣. 何謂三部? 寸關尺也, 上部爲天, 肺也; 中部爲人, 脾也; 下部爲地, 腎也. 何謂九候? 部各有三, 合爲九候. 上部天, 兩額動脉, 主頭角之氣也; 上部地, 兩頰動脉, 主口齒之氣也; 上部人, 耳前動脉, 主耳目之氣也. 中部天, 手太陰, 肺之氣也; 中部地, 手陽明, 胷中之氣也; 中部人, 手少陰, 心之氣也. 下部天, 足厥陰, 肝之氣也; 下部地, 足少陰, 腎之氣也; 下部人, 足太陰, 脾之氣也, 合爲九候. 夫形盛脉細, 少氣不足以息者死; 形瘦脉大, 胷中多氣者死; 形氣相得者生; 參五不調者病; 三部九候皆相失者死. 愚醫不通三部九候及四時之經, 或用湯藥倒錯, 針灸失度, 順方治病, 更增他疾, 遂致滅亡, 哀哉蒸民, 枉死者半, 可謂世無良醫, 爲其觧釋. 經說: 地水火風, 和合成人. 凡人火氣不調, 擧身蒸熱; 風氣不調, 全身彊直, 諸毛孔閉塞; 水氣不調, 身體浮腫, 氣滿喘粗; 土氣不調, 四肢不擧, 言無音聲. 火去則身冷, 風止則氣絶, 水竭則無血, 土散則身裂. 然愚醫不思脉道, 反治其病, 使藏中五行共相剋切, 如火熾燃重加其油, 不可不愼. 凡四氣合德, 四神安和; 一氣不調, 百{病一=一病@『備急千金要方』}生; 四神動作, 四百四病同時俱發. 又云: 一百一病, 不治自愈; 一百一病, 須治而愈; 一百一病, 雖治難愈; 一百一病, 眞死不治.
ZZ	張仲景曰: 欲療諸病, 當先以湯, 蕩滌五臟六腑, 開通諸脉, 治道陰陽, 破散邪氣, 潤澤枯朽, 悅人皮膚, 益人氣血, 水能淨萬物, 故用湯也. 若四肢病久, 風冷發動, 次當用散, 散能逐邪, 風氣濕痺, 表裏移走, 居無常處者, 散當平之. 次當用丸, 丸藥者, 能逐風冷, 破積聚, 消諸堅癖, 進飮食, 調和榮衛. 能參合而行之者, 可謂上工, 故曰醫者意也. 又曰: 不須汗而彊汗之者, 出其津液, 枯竭而死; 須汗而不與汗之者, 使諸毛孔閉塞, 令人悶絶而死. 又不須下而彊下之者, 令人開腸洞泄不禁而死; 須下而不與下之者, 使人心內懊憹, 脹滿煩亂, 浮腫而死. 又不須灸而彊與灸者, 令人火邪入腹, 干錯五臟, 重加其煩而死; 須灸而不與灸之者, 令人冷結重凝, 久而彌固, 氣上衝心, 無地消散, 病篤而死.
ZZ	黃帝問曰: 淫邪泮衍奈何? 岐伯對曰: 正邪從外襲內, 而未有定舍, 及淫於藏, 不得定處, 與榮衛俱行, 而與魂魄飛揚, 使人臥不得安而喜夢也. 凡氣淫於腑, 則有餘於外, 不足於內; 氣淫於臟, 則有餘於內, 不足於外. 問曰: 有餘不足有形乎? 對曰: 陰盛則夢涉大水而恐懼, 陽盛則夢陷大火而燔灼, 陰陽俱盛則夢相殺毀傷, 上盛則夢飛揚, 下盛則夢墮墜, 甚飽則夢與, {{巢源云夢行.}} 甚飢則夢取, {{巢源云夢臥.}} 肝氣盛則夢怒, 肺氣盛則夢恐懼哭泣, 心氣盛則夢喜笑及恐畏, 脾氣盛則夢歌樂體重手足不擧, 腎氣盛則夢腰脊兩觧而不屬, 凡此十二盛者, 至而瀉之立已. 厥氣客於心則夢見丘山煙火; 客於肺則夢飛揚, 見金鐵之器奇物; 客於肝則夢見山林樹木; 客於脾則夢見丘陵大澤, 壞屋風雨; 客於腎則夢見臨淵, 沒居水中; 客於膀胱則夢見遊行; 客於胃則夢見飮食; 客於大腸則夢見田野; 客於小腸則夢見聚邑街衢; 客於膽則夢見闘訟自刳; 客於陰器則夢交接闘內; 客於項則夢見斬首; 客於跨則夢見行走而不能前進, 及池渠穽窊中居; 客於股則夢見禮節拜跪; 客於胞䐈則夢見溲溺便利. 凡此十五不足者, 至而補之立已. 善診候者, 亦可深思此意, 乃盡善盡美矣.
ZZ	史記曰: 病有六不治: 驕恣不論於理, 一不治也; 輕身重財, 二不治也; 衣食不能適, 三不治也; 陰陽幷藏氣不定, 四不治也; 形羸不能服藥, 五不治也; 信巫不信醫, 六不治也. 生候尙存, 形色未改, 病未入腠裏, 針藥及時, 能將節調理, 委以良醫, 病無不愈.
CC	論處方
ZZ	夫療寒以熱藥, 療熱以寒藥, 飮食不消以吐下藥, 鬼疰蠱毒以蠱毒藥, 癰腫瘡瘤以瘡瘤藥, 風濕以風濕藥, 風勞氣冷各隨其所宜. 雷公云: 藥有三品, 病有三階. 藥有甘苦ㆍ輕重不同. 病有新久ㆍ寒溫亦異. 重熱膩滑鹹酢藥石飮食等, 於風雨{{聖惠方ㆍ和劑ㆍ指南作風病}} 爲治, 餘病非對. 輕冷粗澀甘苦藥草{{聖惠方ㆍ指南藥草石.}} 飮食等. 於熱病爲治, 餘病非對. 輕熱辛苦淡藥飮食等, 於冷病爲治, 餘病非對. 其大綱略顯其源流, 自餘覩狀可知, 臨事制宜, 當識斯要.
CC	論用藥
ZZ	或曰古人用藥至少, 分兩亦輕, 瘥病極多; 觀君處方非不煩重, 分兩亦多, 而瘥病不及古人者, 何也? 答曰: 古者日月長遠, 藥在土中, 自養經久, 氣味眞實, 百姓少欲, 稟氣中和, 感病輕微, 易爲醫療. 今時日月短促, 藥力輕虛, 人多巧詐, 感病厚重, 難以爲醫. 病輕用藥須少, 痾重用藥卽多, 此則醫之一隅, 何足怪也. 又古之醫者{自觧=自將@『備急千金要方』}採取, 陰乾曝乾, 皆悉如法, 用藥必依土地, 所以治十得九. 今之醫者, 但知診脉處方, 不委採藥時節, 至於出處土地, 新陳虛實, 一皆不悉, 所以治十不得五六者, 寔由於此. 夫處方者常須加意, 重複用藥, 藥乃有力, 若學古人, 徒自誤耳, 方來學者, 須詳熟之. 凡紫石英ㆍ白石英ㆍ朱砂ㆍ雄黃ㆍ硫黃等, 皆須光明映徹, 色理鮮淨者爲佳; 不然, 令人身體乾燥, 發熱口乾而死.
ZZ	凡草石藥, 皆須土地堅實, 氣味濃烈; 不爾, 治病不愈.
CC	論合和
ZZ	問曰凡和合湯藥, 治諸草石蟲獸, 用水升數, 消殺之法則云何? 答曰: 凡草有根莖枝葉皮骨花實, 諸蟲有毛翅皮甲頭足尾骨之屬, 有須燒鍊炮炙, 生熟有定, 一如後法, 順方者福, 逆之者殃. 或須皮去肉, 或去皮須肉, 或須根莖, 或須花實, 依方鍊治, {{聖惠方ㆍ和劑指南依方揀鍊事褫理削.}} 極令淨潔, 然後升合秤兩, 勿令參差. 藥有相生相殺, 氣力有強有弱, 君臣相理, 佐使相持. 若不廣通諸經, 則不知有好有惡, 或醫自以意加減, 不依方分{{指南分兩.}} 使諸草{{聖惠方ㆍ指南作藥.}} 石, 強弱相欺, 入人腹中, 不能治病, 更加闘爭, 草石相反, 使人迷亂, 力甚刀劒. 若調和得所, 雖未能治病, 猶得安利五臟, 於病無所增劇.
CC	論服餌
ZZ	凡服丸散, 不云酒水飮者, 本方如此, 是可通用也.
ZZ	凡服利湯, 欲得侵早. 凡服湯欲得稍熱, 服之卽易消下不吐, 若冷則吐嘔不下, 若太熱卽破人咽喉, 務在用意. 湯必須澄淸, 若濁令人心悶不觧, 中閒相去, 如步行十里久再服, 若太促數, 前湯未消, 後湯來衝, 必當吐逆, 仍問病者腹中藥消散, 乃可進服.
ZZ	凡服湯法, 大約皆分爲三服, 取三升, 然後乘病人穀氣彊進, 一服最須多, 次一服漸少, 後一服最須少, 如此卽甚安穩, 所以病人於後氣力漸微, 故湯須漸少. 凡服補湯, 欲得服三升半, 晝三夜一, 中閒閒食, 則湯氣漑灌百脉, 易得藥力. 凡服湯不得太緩太急也, 又須左右仰覆臥各一食頃, 卽湯勢徧行腹中, 又於室中行, 皆可一百步許, 一日勿出外, 卽大益. 凡服湯三日常忌酒, 緣湯忌酒故也. 凡服治風湯, 第一服厚覆取汗, 若得汗卽須薄覆, 勿令大汗. 中閒亦須閒食, 不爾, 令人無力, 更益虛羸.
ZZ	凡丸藥皆如梧桐子大, 補者十丸爲始, {{聖惠方, 和劑指南凡服丸藥補者, 皆如梧桐子大, 以二十丸爲始.}} 從一服漸加不過四十丸, 過亦損人. 云一日三度服, {{聖惠方ㆍ指南再服.}} 欲得引日多時不闕, 藥氣漸漬熏蒸五臟, 積久爲佳, 不必頓服, 早盡爲善, 徒棄{{聖惠方ㆍ指南作餌.}} 名藥, 獲益甚少. 凡人四十已下, 有病可服瀉藥, 不甚須服補藥, 必若有所損, 不在此限; 四十已上, 則不可服瀉藥, 須服補藥; 五十已上, 四時勿闕補藥. 如此乃可延年, 得養生之術耳, 其方備在第二十七卷中. 素問曰: 實卽瀉之, 虛卽補之, 不虛不實, 以經調之, 此其大略也. 凡有臟腑積聚, 無問少長, 須瀉則瀉; 凡有虛損, 無問少長, 須補卽補, 以意量度而用之.
ZZ	凡服痔漏疳䘌等藥, 皆愼猪雞魚油等味, 至{老=差@『備急千金要方』}.
ZZ	凡服瀉藥, 不過以利爲度, 愼勿過多, 令人下利無度, 大損人也.
ZZ	凡諸惡瘡瘥後, 皆百日愼口味, 不爾卽瘡發也.
ZZ	凡服酒藥, 欲得使酒氣相接, 無得斷絶, 絶則不得藥力; 多少皆以知爲度, 不可令至醉及吐, 則大損人也.
ZZ	凡服藥, 皆斷生冷ㆍ酢滑ㆍ猪ㆍ犬ㆍ鷄ㆍ魚ㆍ油ㆍ麪ㆍ蒜及菓實等. 其大補丸散, 切忌陳臭宿滯之物. 有空青忌食生血物, 天門冬忌鯉魚, 白朮忌桃李及雀肉ㆍ葫荽ㆍ大蒜ㆍ青魚鮓等物, 地黃忌蕪荑, 甘草忌菘菜ㆍ海藻, 細辛忌生菜, 菟絲子忌兔肉, 牛膝忌牛肉, 黃連ㆍ桔梗忌猪肉, 牡丹忌葫荽, 藜蘆忌狸肉, 半夏ㆍ菖蒲忌飴糖及羊肉, 𢘆山ㆍ桂心忌生葱ㆍ生菜, 商陸忌犬肉, 茯苓忌醋物, 栢子人忌濕麪, 巴豆忌蘆笋羹及猪肉, 鼈甲忌莧菜.
ZZ	凡服藥, 忌見死尸及產婦穢汚觸之, 兼及忿怒憂勞.
ZZ	凡餌湯藥, 其粥食肉菜皆須大熟, 熟卽易消, 與藥相宜; 若生則難消, 復損藥力. 仍須少食菜及硬物, 於藥爲佳; 亦少進塩醋乃善; 亦不得苦心用力及房室喜怒. 是以治病用藥力, 惟在食治將息得力, 太半於藥有益. 所以病者, 務在將息節愼, 節愼之至, 可以長生, 豈惟愈病而已.
ZZ	凡服瀉湯及諸丸散酒等, 至食時須食者, 皆先與一口冷醋飯, 須臾乃進食爲佳.
ZZ	凡人忽遇風發, 身心頓惡, 或不能言. 有如此者, 當服大小續命湯及西州續命ㆍ排風ㆍ越婢等湯, 於無風處密室之中, 日夜四五服, 勿計劑數多少, 亦勿慮虛, 常使頭面手足腹背汗出不絶爲佳. 服湯之時, 湯消卽食粥, 粥消卽服湯, 亦少與羊肉臛將補. 若風大重者, 相續五日五夜服湯不絶, 卽經二日停湯, 以羹臛自補, 將息四體; 若小瘥, 卽當停藥, 漸漸將息; 如其不瘥, 當更服湯攻之, 以瘥爲度.
ZZ	凡患風服湯, 非得大汗, 其風不去, 所以諸風方中皆有麻黃, 至如西州續命卽用八兩, 越婢六兩, 大小續命或用一兩ㆍ三兩ㆍ四兩, 故知非汗不瘥, 所以治風非密室不得, 輒服湯藥, 徒自誤耳, 惟更加增, 未見損減矣.
ZZ	凡人五十已上大虛者, 服三石更生, 愼勿用五石也. 四時常以平旦服一二升, 暖飮, 終身勿絶, 及一時勿食蒜ㆍ油ㆍ魚ㆍ猪ㆍ牛ㆍ馬ㆍ雞ㆍ鵝ㆍ鴨等肉, 卽無病矣.
CC	論藥藏
ZZ	存不忘亡, 安不忘危, 大聖之至敎; 求民之瘼, 恤民之隱, 賢人之用心. 所以神農鳩集百藥, 黃帝纂錄針經, 皆備預之常道也. 且人痾瘵多起倉卒, 不與人期, 一朝嬰已, 豈遑知救. 想諸好事者, 可貯藥藏用, 以備不虞, 所謂起心雖微, 所救惟廣. 見諸世祿之家, 有善養馬者, 尙貯馬藥數十斤; 不見養身者, 有蓄人藥一錙銖. 以此類之, 極可愧矣; 貴畜而賤身, 誠可羞矣; 傷人乎不問馬, 此言安用哉. 至如人或有公私使命, 行邁邊隅, 地旣不毛, 藥物焉出, 忽逢瘴癘, 素不資貯, 無以救療, 遂拱手待斃, 以致夭歿者, 斯爲自致, 豈是枉橫, 何者? 旣不能深心以自衛, 一朝至此, 何歎惜之晩哉. 故置藥藏法, 以防危殆云爾.
ZZ	石藥ㆍ灰土藥ㆍ水藥ㆍ根藥ㆍ莖藥ㆍ葉藥ㆍ花藥ㆍ皮藥ㆍ子藥ㆍ五穀ㆍ五菓ㆍ五菜, 諸獸齒ㆍ牙ㆍ骨ㆍ角ㆍ蹄ㆍ甲ㆍ皮ㆍ毛ㆍ尿ㆍ屎等藥, 酥ㆍ髓ㆍ乳ㆍ酪ㆍ醍醐ㆍ石蜜ㆍ沙糖ㆍ飴糖ㆍ酒ㆍ醋ㆍ膠ㆍ麴糱ㆍ豉等藥.
ZZ	右件藥, 依時收採以貯藏之, 蟲豸之藥不收採也.
ZZ	秤ㆍ斗ㆍ升ㆍ合ㆍ鐵臼ㆍ木臼ㆍ絹羅ㆍ紗羅ㆍ馬尾羅ㆍ刀ㆍ砧ㆍ玉槌ㆍ瓷鉢, 大小銅銚ㆍ鐺ㆍ釜ㆍ銅鐵匙等.
ZZ	右合藥所須, 極當預備.
ZZ	凡藥皆不欲數數曬曝, 多見風日, 氣力卽薄歇, 宜熟知之. 諸藥未卽用者, 候天大晴時, 於烈日中曝令大乾, 以新瓦器貯之, 泥頭密封, 須用開取, 卽急封之, 勿令中風濕之氣, 雖經年亦如新也. 其丸散以瓷器貯, 蜜蠟封之, 勿令洩氣, 則三十年不壞. 諸杏人及子等藥, 瓦器貯之, 則鼠不能得之也. 凡貯藥法, 皆須去地三四尺, 則土濕之氣不中也.
BB	聖惠方
CC	敘爲醫
ZZ	夫淸濁形分, 陰陽位設, 四時序矣, 萬物生焉, 滋味旣興, 疾恙斯作. 神農嘗之百草, 黃帝立以九針, 歧伯雷公備論診脉, 華{他:타!佗의 오자}扁鵲廣著群書. 分弦鉤毛石之功, 定君臣佐使之用, 立神聖功巧, 判虛實浮沈. 邇後伎士分鑣, 名醫接踵, 皆窮玄奧, 盡播聲光. 自古迄今, 更相祖述, 道符濟國, 志在救人也. 夫爲醫者, 先須識甲乙素問, 明堂針經, 兪穴流注, 本草藥對, 三部九候, 五藏六腑, 表裏虛實, 陰陽盛衰, 諸家方論, 並須精熟. 然後涉獵詩書, 該博釋老, 全之四敎, 備以五常, 明希夷恬淡之門, 達喜捨慈悲之旨, 儻盡窮其大體, 卽自得其重玄, 譬猶測影用圭, 乾坤不能逃其數, 宣疑設卦, 倚伏洞可究其源, 奚異通神, 無殊造聖. 是以學者必須傍採典籍, 邈審姸媸, 服勤以求, 探賾無厭, 勿恣道聽, 自恃己長, 衒耀聲稱, 泛濫名譽, 心中未了, 指下難明, 欲別死生, 深爲造次. 故曰醫者意也, 非常之意爾. 是以上醫醫國, 中醫醫人, 下醫醫病. 又曰上醫聽聲, 中醫察色, 下醫診脉. 又曰上醫療未病, 中醫療欲病, 下醫療已病. 夫如是則須洞明物理, 曉達人情, 悟造化之變通, 定吉㐫之機要, 視表知裏, 診候處方, 常懷拯物之心, 普救含靈之苦, 苟用藥有准, 則厥疾必瘳, 若能留心於斯, 具而學之, 則爲醫之道, 盡善盡美, 觸事皆通矣.
CC	論形氣盛衰法
ZZ	凡人生十歲, 五藏始定, 血氣已通, 其氣在下, 故好走. 二十歲, 血氣始盛, 肌肉方長, 是以好趨. 三十歲, 五藏大定, 肌肉堅固, 氣血盛溢, 故好步. 四十歲, 五藏六腑十二經脉其盛已平, 腠理始薄, 榮華漸落, 鬢髮班白, 氣血平減而不搖動, 故好坐. 五十歲, 肝氣衰, 肝葉始薄, 膽汁減少, 目則不明. 六十歲, 心氣衰, 喜多悲憂, 血氣懈墮, 故多臥. 七十歲, 脾氣衰, 膚肉枯槁, 飮食減少. 八十歲, 肺氣衰, 魄神始離, 其言多誤. 九十歲, 腎氣焦竭, 根本萎枯, 經脉空虛, 是以不聽. 百歲, 五藏俱絶, 神氣不守, 魂魄皆去, 形骸獨居而終矣. 又有不盡天壽, 未滿百年而終者, 皆由藏腑不堅, 肌肉不實, 數中風邪, 氣血不通, 眞邪相攻, 根葉相亂, 是以不壽而終矣.
CC	論女子盛衰
ZZ	凡女子七歲腎氣盛, 更齒髮長. 二七而天癸至, 任脉通, 衝脉盛, 月事以時下, 故有子. 三七腎氣平均, 故眞牙生而長極. 四七筋骨堅, 髮長極, 身體盛壯. 五七陽明脉衰, 面始焦, 髮始墮. 六七三陽脉衰於上, 面焦, 髮始白. 七七任脉虛, 衝脉衰, 天癸竭, 地道不通, 故形壞而無子也.
CC	論丈夫盛衰
ZZ	凡丈夫八歲腎氣實, 髮長齒更. 二八腎氣盛, 天癸至, 精氣溢寫, 陰陽和, 故有子. 三八腎氣平均, 筋骨勁強, 故眞牙生而長極. 四八筋骨隆盛, 肌肉充滿. 五八腎氣衰, 髮墮齒槁. 六八陽氣衰竭於上, 面焦, 髮鬢白. 七八肝氣衰, 筋不能動, 天癸竭, 精少, 腎藏衰, 形體皆極. 八八則齒髮去. 腎者主水, 受五藏六腑之精而藏之, 故五藏盛乃寫. 今藏腑皆衰, 精髓津液已竭, 筋骨懈墮, 天癸盡矣. 故鬢髮白, 身體重, 行步不正而無子也.
CC	論處方法
ZZ	夫處方療疾, 當先診知病源, 察其盈虛而行補瀉. 辯土地寒暑, 觀男女盛衰, 深明草石甘辛, 細委君臣冷熱, 或正經自病, 或外邪所傷, 或在陰在陽, 或在表在裏, 當須審其形候各異, 虛實不同, 尋彼邪由, 知疾所起. 表實則瀉表, 裏實則瀉裏, 在陽則治陽, 在陰則治陰, 以五藏所納之藥, 於四時之用所宜, 加減得中, 利汗無誤, 則病無不差矣. 若不洞明損益, 率自胷襟, 畏忌不分, 反惡同用, 或病在表而却瀉裏, 病在裏而却宣表, 在陰則瀉陽, 在陽則瀉陰, 不能曉了, 自昧端由, 疾旣不瘳, 遂傷患者, 深可戒也. 故爲醫者, 必須澄心用意, 窮幽造微, 審疾狀之淺深, 明藥性之緊緩, 製方有據, 與病相符, 要妙之端, 其在于此. 凡療諸病, 當先以湯, 蕩除五藏六腑, 開通諸脉, 理順陰陽, 令中破邪, 潤澤枯朽, 悅人皮膚, 益人氣力, 水能淨萬物, 故用湯也. 若四肢病久, 風冷發動, 次當用散, 散能逐邪, 風氣濕痺, 表裏移走, 居無常處, 散當平之. 次當用丸, 丸藥者, 能逐風冷, 破積聚, 消諸堅癥, 進飮食, 調和榮衛. 能參合而行之者, 可謂上工, 故曰醫者意也. 大底養命之藥則多君, 養性之藥則多臣, 療病之藥則多使, 審而用之, 則百不失一矣.
CC	論合和
ZZ	凡合和湯藥, 務在精專, 甄別新陳, 辯明州土, 修制合度, 分{=兩無差@취진판 영인본}, 用得其宜, 病無不愈. 若眞假非類, 冷{熟=熱@『太平聖惠方』}相乖, 草石昧其甘辛, 炮炙失其體性, 篩羅麁惡, 分劑差殊, 雖有療疾之名, 永無必愈之效. 是以醫者必須慇懃注意, 再四留心, 不得委以他人, 令其修合, 非但多少不等, 兼亦失{本方意=本方之意@『太平聖惠方』}, 擣和之後, 姸醜難明, 衆口嘗之, 衆鼻齅之, 藥之精氣一切都盡, 而將療病固難得效, 此盖是合和之盈虛, 不得咎醫方之淺拙, 熟宜思愼之也. 又古方藥味多以銖兩, 及用水皆言升數, 秊代緜歷浸遠, 傳寫轉見乖訛, 或分兩少而水數多, 或水數{多=少@『太平聖惠方』}而分兩{少=多@『太平聖惠方』}, 輕重不等, 器量全殊, 若不別其精麁, 何以明其取捨. 今則加減合度, 分兩得中, 削舊方之參差, 洽今時之行用. 其方中凡言分者, 卽二錢半爲一分也. 凡言兩者, 卽四分爲一兩也. 凡言斤者, 卽十六兩爲一斤也. {{和劑ㆍ指南此下云: 凡言等分者, 非分兩之分, 卽諸藥斤兩多少皆同爲等分也.}} 凡煮湯, 云用水一大盞者, 約一升也. 一中盞者, 約五合也. 一小盞者, 約三合也. 務從簡易, 庶免參差, 俾令修合煎調, 臨病濟急, 不更冗繁, 易爲曉了也.
ZZ	凡煮湯, 當以井華水, 極令淨潔, 其水數依方多少, 不得參差. 常令文火小沸, 令藥味出, 煮之調和, 必須用意. 然則利湯欲生, 少水而多取; 補湯欲熟, 多水而少取. 用新布絞之. 服湯寧小熱, 卽易消下, 若冷卽令人嘔逆. 云分再服三服者, 要令勢力相及, 幷視人之強羸, 病之輕重, 以爲進退增減之, 不必悉依方說也. 凡擣羅丸藥, 用重密絹令細, 於蜜中和則易熟. 若羅草藥爲散, 以輕細絹, 於酒中調服則不泥. 其石藥亦用細絹羅, 然後硏理數百過, 視色理和同爲佳也.
ZZ	凡湯酒中用諸石藥, 皆細擣之如粟米, 亦可以葛篩令調, 並新緜裹, 內湯酒中同煎. 凡合丸散藥, 先細切曝燥乃擣之, 有各擣者, 有合擣者, 並隨方所言, 其潤濕 {{和劑ㆍ指南作澤.}} 藥, 如天門冬ㆍ乾地黃之類, 皆先切曝, 獨擣令{偏:편!徧의 오자}碎, 更出細擘曝乾. 若逢陰雨, 亦以微火烘之, 旣燥小停, 冷乃擣之. 凡濕藥燥皆大秏, 當先增分兩, 須得屑乃秤之爲正, 其湯酒中不須如此也.
ZZ	凡合膏藥, 初以酒或醋漬令淹浹, 不用多汁, 密覆勿洩, 從今旦至明旦, 亦有止一宿者. 微火煎之, 令三上三下以洩其熱勢, 令藥味得出, 上之使匝匝沸, 乃下之使沸靜, 良久乃止, 寧欲小小生. 其中有薤白者, 以兩頭微燋黃爲候; 有白芷ㆍ附子者, 亦令小黃色也. 豬肪皆勿令經水, 臘月彌佳. 絞膏以新布絞之. 若是可服之膏, 膏滓亦可酒煮飮之; 可摩之膏, 膏滓則宜以傅病上. 此盖欲兼盡其藥力故也. 膏中用雄黃ㆍ朱砂ㆍ麝香之輩, 皆別硏如粉, 候絞膏畢乃可投中, 以物疾攪至于凝, 強勿使沈聚在下不調. 有水銀ㆍ胡粉者, 於凝膏中硏令消散.
ZZ	凡修鍊神仙延年丸散, 皆須先淨其室, 燒香灑掃, 勿得浪語. 當使童子擣之, 務令細熟, 杵數可至千萬過, 以多爲佳. 勿令婦女ㆍ小兒ㆍ喪孝ㆍ產婦及痼疾ㆍ六根不具之人及六畜見之, 皆不效也. 其逐急諸小湯散, 則不在此限爾.
CC	論服餌
ZZ	夫藥有君臣, 人有虛實, 服餌之法, 輕重不同, 少長殊途, 強羸各異, 或宜補宜瀉, 或可湯可丸, 加減不失其宜, 藥病相投必愈. 若病在胷膈已上者, 先食後服藥; 病在心腹已下者, 先服藥而後食; 病在四肢血脉者, 宜空腹而在旦; 病在骨髓者, 宜飽滿而在夜. 凡藥勢與食氣不欲相逢, 食氣消卽進藥, 藥氣散卽進食, 如此消息, 卽得五藏安和, 非但藥性之多方, 其節適早晩復須調理, 今所云先食後食, 盖此義也.
ZZ	凡服毒藥治病, 先起{{和劑指南此下有如字}} 黍粟, 病去卽止, 不去倍之, 不去十之, 取去爲度. 今藥中單行一兩種有毒之藥, 只如巴豆ㆍ甘遂之輩, 不可令至盡劑爾. 如經所說: 一味一毒, 服一丸如細麻; 二味一毒, 服二丸如大麻; 三味一毒, 服三丸如胡豆; 四味一毒, 服四丸如小豆; 五味一毒, 服五丸如大豆; 六味一毒, 服六丸如梧桐子. 以數爲丸, 而毒中又有輕重, 只如狼毒ㆍ鉤吻, 豈同附子ㆍ芫花之輩耶！ 凡此之類, 皆須量用也.
CC	論用藥
ZZ	夫濟時之道, 莫大於醫; 去疾之功, 無先於藥. 人居五行四氣, 病{主:주!生의 오자}暑濕風寒, 藥分三品七情, 性有溫平冷熱, 凡於行用, 不得差殊, 庶欲立方, 便須憑據, 療之合理, 病無不痊. 若自昧新陳, 莫分眞假, 用之偏僻, 使之稀踈, 著以別名, 求於奇異, 未識體性, 妄說功能, 率自胷襟, 深爲造次. 是以醫不三世, 不服其藥, 斯言信有之矣, 豈不愼思者哉. 又不得用土地所無, 貴價難市, 珠珍諸寶, 稀罕所聞, 縱富貴而無處搜求, 設貧下而寡財不及, 或於遠邦求藥, 或則確執古方, 不能變通, 稽於致辦, 病旣深矣, 藥何療焉. 繇是醫者必須捨短從長, 去繁就簡, 卷舒有自, 盈縮隨機, 斟酌其宜, 增減允當, 察病輕重, 用藥精微, 則可謂上工矣.
BB	和劑局方
CC	論服藥食忌
ZZ	有朮, 勿食桃·李, 及雀肉·胡荽·大蒜·青魚鮓等物.
ZZ	有藜蘆, 勿食狸肉. 有巴豆, 勿食蘆笋羹及野猪肉. 有黃連·桔梗, 勿食猪肉. 有半夏·{昌:창!菖의 오자}蒲, 勿食飴糖及羊肉. 有地黃, 勿食蕪荑. 有細辛, 勿食生菜. 有天門冬, 勿食鯉魚. 有甘草, 勿食菘菜及海藻. 有牡丹, 勿食生胡荽. 有商陸, 勿食犬肉. 有常山, 勿食生葱ㆍ生菜. 有空青ㆍ朱砂, 勿食生血物. 有茯苓, 勿食醋物. 有鼈甲, 勿食莧菜.
ZZ	服藥, 不可多食生胡荽及蒜雜生菜, 又不可食諸滑物ㆍ果實等, 又不可多食肥猪犬肉, 油膩肥羹, 魚鱠腥臊物.
CC	論炮炙三品藥石類例
DD	玉石部
ZZ	丹砂ㆍ雄黃ㆍ雌黃{{凡使, 先打碎硏細水飛過, 灰椀內鋪紙滲乾, 始入藥用. 如別有煆煉, 各依本方.}} 石鍾乳{{凡使, 先依法煮, 候日數足, 入水硏細不磣, 方可入藥服食.}} 白礬{{凡使, 用光明者, 先於鐵銚子內或刀上, 火中煆過, 方硏細入藥用. 如生用者, 各依本方.}} 赤石脂ㆍ白石脂{{凡使, 須於炭火中煆通赤, 取出放冷, 硏細水飛過, 方入藥用. 如緩急則硏令極細, 不飛亦得.}} 硫黃{{凡使, 先細硏水飛過, 方入藥用. 如別有煆煉, 各依本方用.}} 陽起石{{凡使, 先以炭火燒通赤, 好酒內淬柒遍, 如只以好酒煮半日亦得, 並硏細水飛過, 方入藥用.}} 磁石{{凡使, 先以炭火燒通赤, 釅醋內淬九遍, 擣碎羅過, 細硏水飛, 方入藥用. 如入湯劑, 卽杵, 水淘去赤汁使.}} 黑鉛{{凡使, 先以鐵銚炭火鎔開, 取出瀉於新瓦上, 濾去滓脚, 如此一兩番, 取淨鉛秤用. 如或結砂子, 各依本方煆煉.}} 黃丹{{凡使, 先炒令色變, 硏令極細, 再羅過, 方入藥用.}} 硝石{{凡使, 先硏令極細, 以甆甁子盛, 於炭火中煆令通赤, 方入藥用. 如緩急, 只炒過硏細使亦得.}} 食塩{{凡使, 先須炒過硏細, 方入藥用.}} 石灰{{凡使, 須用風化爲末者佳, 先以醋浸一宿, 漉出候乾, 用火煆令腥穢氣盡, 候冷硏細, 方入藥用. 如別有煆煉, 各依本方.}} 伏龍肝{{卽竈中對釜月下土也. 凡使, 先火燒赤, 硏細水飛, 方入藥用. 如急用, 只燒過硏使亦得.}} 百草霜{{村㽵者良. 凡使, 須硏令極細, 再羅過, 方入藥用.}} 滑石{{凡使, 先以刀刮下, 以牡丹皮同煮一伏時, 取出用東流水硏飛過, 日中㬠乾, 方入藥用. 如急用, 只硏細亦得.}} 禹餘粮ㆍ紫石英ㆍ石膏ㆍ寒水石ㆍ代赭石ㆍ石燕等{{凡使, 並用火煆, 醋淬柒遍, 擣硏水飛令極細, 方入藥用.}} 太陰玄精石{{凡使用, 擣碎細硏水飛過㬠乾, 方入藥用.}} 白堊{{卽白善土也. 凡使, 每修事一兩, 用塩一分, 投於斗水中, 用銅器中煮十餘沸, 然後用此沸了水飛過, 方入藥用, 免結澁人腸也.}} 自然銅{{凡使, 用火燒令通赤, 以醋淬{玖:구!九의 동자}遍, 細硏羅過用.}} 花蕊石{{凡使, 當以大火煆過. 如緩急, 不煆亦得.}}
DD	草部
ZZ	菖蒲{{用石上生節密者佳. 凡使, 須剉碎微炒用, 或只焙乾亦得.}} 菊花{{凡使, 須去枝梗, 焙乾, 方入藥用.}} 人參{{凡使, 先去蘆頭, 剉, 焙乾秤, 方入藥用. 不去蘆令人吐, 愼之.}} 天門冬ㆍ麥門冬{{凡使, 先以湯微潤, 抽去心, 焙乾秤用.}} 甘草{{用大者. 凡使, 先破開, 火上微炙黃赤色, 方入藥用. 如稍多, 只爁炒亦得. 或生用, 亦依本方.}} 熟乾地黃{{凡使, 須淨洗過, 以酒浸一日夜, 漉出, 蒸三兩炊, 焙乾, 方入藥用. 如急用, 只以酒洒蒸過使, 不蒸亦得, 不若酒浸蒸過爲佳. 生乾者只生用, 不用酒浸.}} 蒼朮{{凡使, 先以米泔浸, 春五ㆍ夏三ㆍ秋七ㆍ冬十, 逐日換水, 日足刮去皮, 焙乾, 方入藥用. 如緩急, 不浸亦得, 但稍燥爾.}} 兔絲子{{凡使, 先以水洗, 澄汰去沙土了, 却以好酒浸一晝夜, 漉出蒸過, 乘熱杵爲麁末, 焙乾, 然後入藥同擣, 擣之不盡者, 更以酒漬, 經三五日乃出, 更曬微乾擣之, 須臾悉盡, 熱卽易碎.}} 川牛膝{{凡使, 先洗去蘆頭, 剉碎, 以酒浸一日夜, 焙乾方用. 如急切, 用酒浸蒸過便使, 不蒸亦得.}} 	柴胡ㆍ前胡等{{凡使, 先去蘆頭, 洗剉焙乾, 方入藥用.}} 白朮ㆍ獨活ㆍ羌活等{{凡使, 須剉焙乾, 方入藥用.}} 車前子{{凡使, 須微炒燥, 方入藥用, 如只焙乾亦得.}} 木香{{凡使, 不見火, 須細剉, 日乾用. 如爲細末, 薄切, 微火焙乾使亦不妨, 然不若㬠乾之爲妙也.}} 山藥ㆍ川芎等{{凡使, 須剉碎焙乾用.}} 薏苡仁{{凡使, 須以糯米同焙乾用.}} 遠志{{凡使, 先須去心焙乾, 方入藥用. 如不去心, 令人煩悶. 更能以甘草湯浸一宿, 漉出焙乾用尤妙.}} 草龍膽{{凡使, 先去蘆, 剉碎, 用甘草浸一宿, 漉出曝乾用. 如緩急, 不浸亦得.}} 澤瀉{{凡使, 用酒浸一宿, 漉出焙乾用, 不浸亦得, 或有炮製, 各依本方.}} 石斛{{凡使, 先洗去根土, 用酒浸一宿, 漉出蒸過曝乾, 方入藥用. 如急用, 不蒸亦得. 如別有炮製, 各依本方.}} 巴戟天{{凡使, 先去心, 以酒浸一晝夜, 剉焙乾使. 如急用, 不浸亦得.}} 黃連{{凡使, 先淨去鬚, 剉碎, 用蜜拌, 慢火炒乾, 方入藥用.}} 蒺藜子{{凡使, 須淨揀擇, 蒸一伏時, 㬠乾, 於木臼中舂令刺盡, 用酒拌再蒸, 取出曝乾用.}} 黃耆{{凡使, 先須用擘開, 塗蜜炙微赤色, 却薄切, 焙乾秤, 方入藥用.}} 肉蓯蓉{{凡使, 先須以溫湯洗, 刮去上粗鱗皮, 切碎, 以酒浸一日夜, 漉出焙乾使. 如緩急要用, 卽酒浸煮過硏如膏, 或焙乾使亦得.}} 防風{{凡使, 先須去蘆及叉頭叉尾者, 洗剉焙乾, 方入藥用. 叉頭者令人發狂, 叉尾者令人發痼疾, 切宜愼之.}} 蒲黃{{卽是蒲上黃花, 須子細認, 勿誤用松黃. 凡使, 須用隔三重紙焙令色黃, 蒸半日, 却焙令乾用之妙. 破血消腫卽生使, 補血止血卽炒用之.}} 斷續{{凡使, 先剉碎, 用酒浸一伏時, 漉出焙乾, 方入藥用, 如急用, 不浸亦得.}} 細辛{{凡使, 先去土幷苗, 焙乾, 方入藥用.}} 五味子{{凡使, 先須淨揀去枝梗方用. 如入湯劑用, 搥碎使之.}} 蛇床子{{凡使, 先須慢火微炒過, 方入藥用.}} 山茵蔯{{凡使, 先須去根土, 細剉焙乾, 方入藥用, 勿令犯火.}} 王不留行{{凡使, 須先渾蒸一伏時, 却下漿水浸一宿, 至明漉出焙乾, 方入藥用.}} 乾薑{{凡使, 先須炮令裂, 方可入藥用.}} 苦參{{凡使, 不拘多少, 先須用濃糯米泔浸一宿, 漉出蒸一伏時, 却細切焙乾用之爲妙.}} 當歸{{凡使, 先須去塵幷蘆頭尖硬處一分已來, 用酒浸一宿, 漉出焙乾方用, 或微炒用, 各依本方. 若要補血, 卽使頭一節. 若要止痛破血, 卽用尾. 若一時用, 不如不使, 服食無效也.}} 麻黃{{凡使, 先去根節, 寸剉令理通, 別煮十數沸, 掠去其沫, 却取出碎剉過, 焙乾用. 不盡去之, 令人煩悶. 如用急, 只去根節亦得.}} 木通{{凡使, 先須剉去節, 方入藥用.}} 芍藥{{凡使, 須剉碎焙乾, 方可入藥用.}} 瞿麥{{凡使, 只用蘂殼, 不用莖葉. 若一時使, 卽令人氣咽及小便不禁.}} 仙靈脾{{凡使, 用羊脂拌炒過, 候羊脂盡爲度, 每修事一斤, 用羊脂四兩.}} 黃芩{{凡使, 先須剉碎, 微炒過, 方入藥用.}} 狗脊{{凡使, 先以猛火燎去毛令淨, 以酒浸一宿, 蒸過焙乾用. 如緩急, 不須酒浸亦得.}} 紫苑{{凡使, 先須淨洗去土, 微炒過, 方入藥用.}} 石韋{{凡使, 先以麁布拭去黃毛, 用羊脂炒乾, 方入藥. 如緩急, 微炙過使亦得.}} 萆薢{{凡使, 先須淨洗, 以酒浸一日夜, 焙乾使爲妙. 如緩急, 不在此限.}} 白薇{{凡使, 先去苗, 用糯米泔浸一宿, 漉出蒸過用.}} 艾葉{{凡使, 先去枝梗, 杵成茸, 以稀糯米粥拌匀, 焙乾用, 或慢火炒使, 恐難擣.}} 牛蒡子{{凡使, 要淨揀, 勿令有雜子, 然後用酒拌蒸一伏時, 取出焙乾, 別擣如粉, 方入藥用.}} 天麻{{凡使, 先以紙包浸濕, 於熱灰中煨熟, 取出以酒浸一宿, 却焙乾, 入藥用.}} 阿魏{{凡使, 先於淨鉢中硏如粉了, 却於熱酒器上裛過, 任入藥用.}} 高良薑{{凡使, 先剉碎, 以麻油少許拌匀炒過用.}} 百部根{{凡使, 用竹刀劈開去心, 酒浸一宿, 漉出細剉焙乾用.}} 茴香{{凡使, 用舶上者, 淘洗令淨, 却以酒浸一宿, 漉出曝乾炒過用. 如緩急, 只炒過用亦得.}} 牡丹皮{{凡使, 須淨揀, 酒拌蒸, 細剉㬠乾, 方入藥用.}} 京三稜ㆍ蓬莪朮{{凡使, 先以醋煮, 剉碎焙乾用, 或只煻灰中炮熟用亦得.}} 補骨脂{{性本大燥毒熱, 凡使, 用酒浸一宿漉出, 却用東流水浸三日夜, 再蒸過曝乾, 入藥用. 如緩急, 只以塩同炒令香, 去塩用亦得.}} 縮砂{{凡使, 先和皮慢火炒令熱透, 去皮取仁入藥用.}} 附子ㆍ天雄等{{凡使, 先炮裂令熟, 去皮臍, 焙乾, 方入藥用.}} 烏頭{{凡使, 先炮裂令熟, 去皮臍, 方入藥用. 或陰製, 以東流水浸柒日夜, 去皮臍尖, 切片焙乾用亦得.}} 肉豆蔻{{凡使, 先以麪裹, 於煻灰中炮, 以麪熟爲度, 去麪剉焙乾用.}} 半夏{{凡使, 先以沸湯浸, 候溫洗去滑, 如此七遍方用. 如入湯劑, 切片完用, 或尙戟人咽喉, 可杵爲末, 以生薑等分擣硏和爲劑, 淹一宿, 捏作餠子, 焙乾使. 如更杵爲末, 再以薑和劑淹之, 焙乾尤佳, 此用合湯妙.}} 大黃{{凡使, 或蒸過用, 或煻灰中炮熟用. 若取猛利, 卽主焙乾用.}} 旋覆花{{一名金沸草. 凡使, 須蒸過入藥用, 緩急不蒸亦得.}} 常山{{凡使, 剉碎, 酒浸一晝夜, 蒸過方入藥用.}} 天南星ㆍ白附子{{凡使, 於熱灰中炮裂, 方入藥用. 或別有製度, 各依本方.}} 馬兠零{{凡使, 須微炙過, 方入藥用.}} 骨碎補{{凡使, 用刀刮去上黃皮毛令盡, 細剉, 用酒拌蒸壹日, 取出㬠乾用. 緩急, 只焙乾, 不蒸亦得.}} 葫蘆巴{{凡使, 微炒過, 入藥用.}} 使君子{{凡使, 先於熱灰中和皮炮, 却去皮取仁, 焙乾入藥用.}} 桔梗ㆍ大戟ㆍ延胡索ㆍ葶藶子ㆍ牽牛子等{{凡使, 並微炒過, 方入藥用.}} 川芎ㆍ白芷{{凡使, 並剉碎焙乾, 方入藥用.}}
DD	木部
ZZ	肉桂{{凡使, 不見火, 先去麁皮, 令見心中有味處, 剉, 方入藥用. 如婦人妊娠藥中, 仍微炒用爲佳.}} 茯苓ㆍ猪苓{{凡使, 須先去黑皮, 剉碎焙乾用.}} 茯神{{凡使, 先去麁皮幷中心所抱木, 剉碎焙乾入藥用.}} 酸棗仁{{凡使, 先以慢火炒令十分香熟, 方硏破用.}} 黃蘖{{凡使, 先去粗皮, 蜜塗炙, 方入藥用.}} 乾漆{{凡使, 須擣碎炒熟入藥用. 不爾損人腸胃.}} 蔓荊實{{凡使, 用酒浸蒸一伏時, 取出焙乾用.}} 杜仲{{凡使, 先去上粗皮令淨, 以生薑汁塗, 炙令香熟, 令無絲爲度. 或只剉碎, 以薑汁拌炒, 令絲絶亦得.}} 沈香ㆍ檀香{{凡使, 先別剉碎, 擣羅爲細末, 方入藥用.}} 桑白皮{{凡使, 先剉碎, 微炒過, 方入藥用.}} 吳茱萸{{凡使, 先以沸湯浸洗七次, 焙乾微炒過, 方入藥用. 若治外病不入口者, 不洗亦得.}} 檳榔{{凡使, 須取存坐端正堅實者, 先以刀刮去底, 細切, 勿經火, 恐無力效. 若熟使, 不如不用.}} 梔子{{凡使, 先去皮ㆍ鬚ㆍ子, 用甘草水浸一宿, 漉出焙乾, 入藥用.}} 枳實ㆍ枳殼{{凡使, 要陳者, 先以湯浸, 磨去穰, 焙乾, 以麩炒焦, 候香熟爲度.}} 厚朴{{凡使, 先刮去麁皮, 令見赤心, 以生薑汁炙三次, 取令香熟爲度. 或只剉碎使, 薑汁炒亦得.}} 山茱萸{{凡使, 先須擣碎焙乾用, 或只和核使亦得.}} 大腹皮{{凡使, 先須以酒洗, 再以大豆汁洗過, 剉碎焙乾方可用.}} 巴豆{{凡使, 先去殼幷心膜, 爛擣, 以紙裹壓去油, 取霜入藥用. 又一法去殼心膜了, 以水煮, 伍度換水, 各煮壹沸, 硏, 不爾令人悶.}} 蜀椒{{凡使, 先去枝梗幷目及閉口者, 微炒過, 隔紙鋪在地上, 以盞盖, 令出汗, 方入藥用.}} 皂角{{凡使, 要揀肥長大不蛀者, 削去皮ㆍ絃幷子, 塗酥炙令焦黃, 方入藥用.}} 訶梨勒{{凡使, 先於煻灰中炮, 去核取肉, 酒浸蒸壹伏時, 取出焙乾, 方入藥用.}} 楝實{{凡使, 先以酒浸潤, 待上皮軟, 剝去虛皮, 焙乾以麩炒, 入木臼內, 杵爲粗末, 羅過去核, 方入藥用.}} 蕪荑{{凡使, 先須微炒過, 方可用.}} 龍腦ㆍ騏驎竭ㆍ乳香ㆍ松脂等{{凡使, 並須別硏, 令極細, 方可入藥用.}}
DD	獸部
ZZ	龍骨{{凡使, 要粘舌者, 先以酒浸壹宿, 焙乾, 細擣羅硏如粉了, 以水飛過參度, 日中㬠乾用之. 如緩急, 只以酒煮焙乾用亦得. 他有炮製, 各依本方.}} 麝香ㆍ牛黃{{凡使, 先用別硏令細, 然後入藥用之.}} 阿膠及諸膠{{凡使, 先擣碎炒, 候沸燥如珠子, 方可入藥用.}} 鹿茸{{凡使, 用茄茸連頂骨者, 先燎去毛令淨, 約參寸已來截斷, 酒浸壹日慢火炙令脆方用. 或用酥塗炙, 各依本方炮製.}} 虎骨{{凡使, 先斫開, 取出內中髓, 却塗酒及酥等, 反覆炙令黃赤色, 方用.}} 膃肭臍{{凡使, 先用酒浸, 慢火反覆炙令熟, 方入藥用.}}
DD	禽魚蟲部
ZZ	夜明砂{{卽伏翼屎也. 凡使, 須微炒過, 方入藥用.}} 白蜜{{凡使, 先以火煎, 掠去沫, 令色微黃, 則經久不壞, 掠之多少, 隨蜜精粗.}} 牡蠣{{凡使, 用火煆令通赤, 候冷細硏如粉, 方可用.}} 眞珠{{凡使, 要取新淨未曾傷破及鑽透者, 於臼中擣令細, 絹羅重重篩過, 却更硏一二萬下了, 任用之.}} 桑螵蛸{{凡使, 先用炙過, 或蒸過亦得.}} 鼈甲ㆍ龜甲{{凡使, 先用醋浸三日, 去裙, 慢火中反覆炙, 令黃赤色爲度. 如急用, 只蘸醋炙候黃色便可用.}} 露蜂房{{凡使, 先炙過方可用, 或炒亦得.}} 蟬蛻{{凡使, 先去觜足, 湯浸潤, 洗去泥土, 却曝乾, 微炒過, 任用之.}} 白殭蠶{{凡使, 要白色條直者, 先去絲觜, 微炒過方用. 或有只生用者, 各依本方.}} 原蠶蛾{{凡使, 去趐足, 微炒過, 方入藥用. 蠶沙亦用炒.}} 蝦蟆{{凡使, 先以酥塗或酒浸, 慢火中反覆炙, 令焦黃爲度. 或燒灰存性用. 他有炮製, 各依本方.}} 蛇蛻{{凡使, 先須炙過方可用. 或燒成灰, 入藥用. 各依本方炮製.}} 烏蛇ㆍ白花蛇{{凡使, 先以酒浸參日夜, 慢火上反覆炙, 令黃赤乾燥, 去皮骨, 取肉入藥用.}} 地龍{{凡使, 先搓去土, 微炒過方用.}} 蜈蚣{{凡使, 先要炙過, 方可入藥用.}} 班猫{{凡使, 先去足翼, 用糯米同炒熟, 方可入藥用, 生卽吐瀉人.}} 天漿子{{凡使, 須微炒過用之.}} 蜣蜋{{凡使, 先去頭翅足, 炙過用之.}} 五靈脂{{凡使, 先以酒硏飛鍊, 淘去沙石, 㬠乾, 方入藥用.}}
DD	果菜部
ZZ	草豆蔻{{凡使, 須去皮, 取仁焙乾用. 或只和皮煻灰中炮熟, 去皮用亦得.}} 陳皮ㆍ青皮{{凡使, 先以湯浸, 磨去穰, 曝乾麩炒入藥用. 或急用, 只焙乾亦得.}} 烏梅{{凡使, 先洗槌去核取肉微炒過用之.}} 木瓜{{凡使, 先去穰幷硬子, 剉碎焙乾, 入藥用.}} 杏仁ㆍ桃仁{{凡使, 先以湯浸去皮尖及雙仁者, 控乾用麩炒, 令黃赤色爲度.}} 胡桃{{凡使, 去殼, 以湯浸去皮, 却硏, 入藥用之.}} 韭子{{凡使, 先須微炒過用之, 亦有生用者.}} 胡麻{{卽黑油麻也. 凡使, 先炒過用, 或九蒸九曝用亦得.}} 黑豆ㆍ赤小豆ㆍ大豆黃卷ㆍ麥糵ㆍ神麯ㆍ白藊豆ㆍ菉豆等{{凡使, 並用炒過, 方入藥用.}}
ZZ	凡有修合, 依法炮製, 分兩無虧, 勝也.
BB	簡要濟衆方
CC	論五方治病用藥砭灸所宜之法
ZZ	古之醫病, 一病而治各不同, 皆愈者何也? 謂地勢使然. 故東方之域, 天地之法始生也. 魚塩之地, 海濱傍水, 其民食魚而嗜醎, 皆安其處, 美其食. 魚者使人熱中, 塩者勝血, 故其民皆黑色踈理, 其病皆爲癕{痬:역!瘍의 오자}, 其治宜砭石. 故砭石者, 亦從東方來.
ZZ	西方者, 金玉之域, 沙石之處, 天地之所收引. 其民陵居而多風, 水土剛強, 其民不衣而褐薦, 其民華食而脂肥, 故邪不能傷其形體, 其病皆生於內, 其治宜毒藥. 故毒藥者, 亦從西方來. 北方者, 天地閉藏之域. 其地高陵居, 風寒冰冽, 其民樂野處而乳食, 藏寒生滿病, 其治宜灸焫. 故灸焫者, 亦從北方來.
ZZ	南方者, 天地所養長, 陽之所盛處也. 其地下, 水土弱, 霧露之所聚. 其民嗜酸而食胕, 故其民皆緻理而赤色, 其病攣痺, 其治宜微針. 故九針者, 亦從南方來.
ZZ	中央者, 其地平以濕, 天地所生萬物也衆. 其民食雜而不勞, 故其病多痿瘚寒熱, 其治宜導引桉蹻. 故導引桉蹻者, 亦從中央出也. 故聖人雜合以治, 各得其所宜, 故治所以異而病皆愈者, 得病之情, 知治之大體也.
BB	三因方
CC	太醫習業
ZZ	國家以文武醫入官, 盖爲養民設, 未有不自學古而得之者. 學古之道, 雖別而同. 爲儒必讀五經ㆍ三史ㆍ諸子ㆍ百家, 方稱學者. 醫者之經, 素問ㆍ靈樞是也. 史書, 卽諸家本草是也. 諸子, 難經ㆍ甲乙ㆍ太素ㆍ中藏是也. 百家, 鬼遺ㆍ龍樹ㆍ金鏃ㆍ刺要ㆍ銅人ㆍ明堂ㆍ幼幼新書ㆍ產科保慶等是也. 儒者不讀五經, 何以明道德性命, 仁義禮樂; 醫不讀靈素, 何以知陰陽運變, 德化政令. 儒不讀諸史, 何以知人材賢否, 得失興亡; 醫不讀本草, 何以知名德性味, 養生延年. 儒不讀諸子, 何以知崇正衛敎, 學識醇疵; 醫不讀難素, 何以知神聖工巧, 妙理奧義. 儒不讀百家, 何以知律曆制度, 休咎吉凶; 醫不讀雜科, 何以知脉穴骨空, 奇病異證. 然雖如是, 猶未爲博. 況經史之外, 又有文海類集, 如漢之班馬, 唐之韓柳, 及宋文物最盛, 難以槪擧. 醫文, 漢亦有張仲景ㆍ華佗, 唐則有孫思邈ㆍ王冰等, 動輒千百卷; 其如宋有太平聖惠ㆍ乘閑集效ㆍ神巧萬全, 備見崇文名醫別錄, 豈特汗牛充棟而已哉. 使學者一覽無遺, 博則博矣, 倘未能反約, 則何以適從. 予今所述, 乃收拾諸經筋髓, 其亦反約之道也. 讀醫方者, 當推上聖養民設敎爲意, 庶不負於先覺也.
CC	五科凡例
ZZ	凡學醫, 必識五科七事. 五科者, 脉ㆍ病ㆍ證ㆍ治及其所因. 七事者, 所因復分爲三. 故因脉以識病, 因病以辨證, 隨證以施治, 則能事畢矣. 故經曰: 有是脉而無是診者, 非也. 究明三因, 內外不濫; 參同脉證, 盡善盡美.
ZZ	凡學脉, 須先識七表ㆍ八裏ㆍ九道, 名體證狀, 了然分別, 然後以關前一分應動相類, 分別內外及不內外. 又須知二十四脉以四脉爲宗, 所謂浮沈遲數, 分風寒暑濕, 虛實冷熱, 交結諸脉, 隨部說證, 不亦約乎.
ZZ	凡審病, 先須識名, 所謂中傷寒暑風濕, 瘟疫時氣, 皆失所因. 藏府虛實, 五勞六極, 皆內所因. 其如金瘡踒折, 虎狼毒蟲, 涉不內外. 更有三因備具, 各有其名. 所謂名不正則言不順, 言不順則事不成, 學不可不備.
ZZ	凡學審證, 須知外病自經絡入, 隨六經所出, {幷=井@『三因極一病證方論』}ㆍ{營=滎@『靈樞經』}ㆍ輸ㆍ{源=原@『靈樞經』}ㆍ經ㆍ合各有穴道, 起沒流傳, 不可不別. 內病自五藏鬱發, 證候各有部分, 溢出諸脉各有去處. 所謂上竟上, 頭ㆍ項ㆍ胷ㆍ喉中事也; 下竟下, 腹ㆍ肚ㆍ腰ㆍ足中事也.
ZZ	凡用藥, 須熟讀本草, 廣看方書, 雷公炮炙, 隨方過製, 汗下補吐, 輕重澁滑燥潤等性, 量病淺深, 飮服多寡, 五德五味, 七情八反, 升合分兩, 朝代不同, 一一備學, 將欲對治須識前後. 故經曰: 先去新病, 病當在後.
ZZ	凡治病, 先須識因; 不知其因, 病源无目. 其因有三: 曰內, 曰外, 曰不內外. {外=內@『三因極一病證方論』}則七情, {內=外@『三因極一病證方論』}則六淫, 不內不外, 乃背經常. 金匱之言實爲要道. 巢氏病源具列一千八百餘件, 盖爲示病名也. 以此三條, 病源都盡, 不亦反約乎.
ZZ	凡學醫, 旣明五科, 每科須識其要. 脉有浮沈遲數, 病有風勞氣冷, 證有虛實寒熱, 治有汗下補吐. 若於三因推明, 外曰寒熱風濕, 內曰喜怒憂思, 不內外曰勞逸作強, 各有證候, 詳而推之, 若網在綱, 有條不紊.
ZZ	凡看古方類例, 最是朝代沿革, 升合分兩差殊. 若數味皆用分兩, 不足較也. 第中閒有用升合枚數, 大段不同. 升斗秤尺本自積黍, 黍自不可見, 度量衡卒亦難明. 今以錢譜推測, 粗知梗槪.
ZZ	凡度者, 分ㆍ寸ㆍ尺ㆍ丈ㆍ引. 本以一黍之廣爲分, 十分爲寸, 十寸爲尺, 十尺爲丈, 十丈爲引. 觀今之尺, 數等不同. 如周尺長八尺, 京尺長一尺六寸, 淮尺長一尺二寸, 樂尺長一尺二寸五分, 並以小尺爲率, 小尺旣自三微起, 却自可凖. 唐武德年鑄開元錢, 八分, 當十二錢半得一尺. 排錢比之, 十一个已及一尺, 又不知唐用何尺. 顧漢唐龠量, 並用尺寸分布, 尺寸如是不齊, 將何憑據, 博古君子必有說矣.
ZZ	凡量者, 龠ㆍ合ㆍ升ㆍ斗ㆍ斛. 本以黃鍾龠容十二銖, 合龠爲合, 重二十四銖. 今以錢凖, 則六銖錢四个, 比開元錢三个重. 升ㆍ斗ㆍ斛皆壘而成數, 漢唐同用. 至宋紹興, 升容千二百銖, 則古文六銖錢二百个, 開元二百二十个, 以紹興一升得漢五升. 其餘私用, 不足計也.
ZZ	凡衡者, 銖ㆍ兩ㆍ斤ㆍ鈞ㆍ石. 亦以黃鍾龠所容重十二銖, 兩之爲兩, 二十四銖爲兩, 十六兩爲斤, 三十斤爲鈞, 四鈞爲石. 每兩則古文六銖錢四个, 開元錢三个. 至宋廣秤, 以開元錢十个爲兩. 今之三兩, 得漢唐十兩明矣. 千金ㆍ本草皆以古三兩爲今一兩, 以古三升爲今一升. 諸藥類例, 尤爲難辨, 且如半夏一升凖五兩, 不知用何升何兩, 此修合制度之要務, 不可不知. 漢銅錢質如周錢, 文曰半兩, 重如其文. 孝文五年, 錢益多而輕, 乃更鑄四銖, 其文爲半兩, 雜以鉛ㆍ鐵ㆍ錫. 非殽雜爲巧, 則不得贏, 而姦或盜, 磨錢質取鎔. 有司言錢輕重, 請郡國鑄五銖錢, 周郭有質, 令不得磨取鎔. 則知漢以二半兩錢爲兩, 重十銖明矣. 漢唐例以二十四銖爲一兩, 抑未知修史人改作唐例, 亦不可知. 觀錢譜漢無六銖錢, 至唐方有. 今以五銖錢十六个, 正得開元錢十个重; 又以六銖錢十二个, 正得開元錢九个重. 則知開元錢每个以重八銖. 唐武德四年鑄開元通寶, 徑八分, 重二銖四絫, 積十錢爲兩, 似難攷據, 明食貨者必有說焉.
ZZ	按藥書, 漢方湯液, 大齊三十餘兩, 小齊十有餘兩, 用水六升或七升, 多煎取二升ㆍ三升, 並分三服. 若以古龠量水七升, 煎今之三十兩, 未淹得過. 況散末藥只服方寸刀圭匕, 圓子如梧桐子大, 極至三十粒, 湯液豈得如此懸絶. 又如風引湯一劑計五十五兩, 每兩只用三指撮, 水三升, 煮三沸, 去滓溫服一升. 看其煮製, 每只三指撮, 未應料齊如此之多, 此又可疑也. 今以臆說, 漢方當用半兩錢二枚爲一兩. 且以朮附湯方較, 若用漢兩計一百八十銖, 得開元錢二十二个半重, 若分三服, 已是今之七錢半重一服. 若以唐方凖計, 三百三十六銖, 得開元錢四十二个重, 每服計今之十四錢重, 大略可知. 若以開元錢凖得一百單五个重, 分三服, 每服計三十五錢重. 此猶是小齊, 況有大齊名件兩數之多者, 未易槪擧, 留心此道, 幸少詳焉.
ZZ	凡古書所詮, 不出脉ㆍ病ㆍ證ㆍ治四科, 而撰述家有不知此, 多致顯晦, 文義重復, 要當以四字類明之. 四字者, 卽名ㆍ體ㆍ性ㆍ用也. 如脉, 浮則爲名, 擧有餘按不足爲體, 爲風爲虛曰性, 可補可汗曰用. 如病, 太陽傷風爲名, 感已嗇嗇爲體, 惡風自汗爲性, 傳變經絡爲用. 如證, 太陽風證爲名, 頭項疼腰脚痛爲體, 不與諸經濫爲性, 候其進退爲用. 如治, 藥桂則爲名, 出處形色爲體, 德味備缺爲性, 汗下補吐爲用. 以此推之, 讀脉經, 看病源, 推方證, 節本草, 皆用此法, 无餘蘊矣.
CC	紀用備論
ZZ	夫陰陽運五氣, 行乎天地之閒, 則神明爲之紀, 故有德化ㆍ政令ㆍ變眚之異; 物類稟五行, 孕於八方之內, 則生靈頼其資, 故有功能ㆍ氣味ㆍ性用之殊. 苟氣運之失常, 非藥石則不療. 所謂功奪造化, 恩備{財=裁@『三因極一病證方論』}成者, 無逾於藥石也. 故敷和ㆍ彰顯ㆍ溽蒸ㆍ淸潔ㆍ凄凔者, 五氣之德也; 安魂ㆍ育神ㆍ益氣ㆍ定魄ㆍ守志者, 百藥之功也. 生榮ㆍ蕃茂ㆍ豐備ㆍ緊歛ㆍ淸謐者, 五氣之化也; 通潤ㆍ悅懌ㆍ輕身ㆍ潤澤ㆍ益精者, 百藥之能也. 舒啓ㆍ明曜ㆍ安靜ㆍ勁切ㆍ疑肅者, 五氣之政也; 開明ㆍ利脉ㆍ滑膚ㆍ堅肌ㆍ強骨者, 百藥之氣也. 風ㆍ熱ㆍ濕ㆍ燥ㆍ寒者, 五氣之令也; 酸ㆍ苦ㆍ甘ㆍ辛ㆍ鹹者, 百藥之味也. 顧茲氣運, 與萬物雖種種不齊, 其如成象效法, 无相奪倫, 一一主對, 若合符契. 至於勝復盛衰, 不能相多; 往來升降, 不能相无. 故各從其動而興災變, 亦不相加也. 於是有振發ㆍ銷鑠ㆍ驟注ㆍ肅殺ㆍ凜冽者, 五氣之變也; 在藥則有收歛ㆍ乾焦ㆍ甜緩ㆍ歛澁ㆍ滋滑者, 百藥之性也. 散落ㆍ燔焫ㆍ霜潰ㆍ蒼隕ㆍ{水=冰@『三因極一病證方論』}雪者, 五氣之眚也; 在藥則有鼽衄ㆍ溢汗ㆍ嘔吐ㆍ涎涌ㆍ泄利者, 百藥之用也. 德化者氣之祥, 功能者藥之良, 政令者氣之章, 氣味者藥之芳. 古之治法, 遇歲主藏害, 雖平治之不同, 必以所勝而命之. 故經曰: 上淫于下, 所勝平之, 平天氣也; 下淫于內, 所勝治之, 治地氣也. 故司天之氣, 風淫所勝, 平以辛涼; 諸氣在泉, 風淫于內, 治以辛涼, 此之謂也. 至於折抑主客, 鬱發勝復, 治之亦莫越于功能氣味, 盖從其德化政令之所爲也. 今則不然, 惟取其性用之所利, 而治其灾變之所傷, 寒者熱之, 熱者寒之, 溫者凊之, 凊者溫之, 散者收之, 收者散之, 滑者澁之, 澁者滑之, 燥者潤之, 急者緩之, 堅者耎之, 脆者柔之, 衰者補之, 強者瀉之. 故略去功能氣味, 隨其性用, 以備治法之總目, 合和修製之大綱, 備禦災變之要略尔; 衛生明哲之士, 當不拘於此也. 夫五味各隨其所喜攻, 酸先入肝, 苦先入心, 甘先入脾, 辛先入肺, 鹹先入腎, 久而增氣則藏氣偏勝, 偏勝則有偏害, 偏害則致偏絶, 夭之由也. 是以政理觀化, 藥集商量. 服餌云: 藥不具五味五氣而久服之, 雖且獲勝, 久必暴夭, 此之謂也. 近世庸俗爲治, 使人單服附子, 爲害滋多, 可不謹乎.
CC	藏府配天地論
ZZ	韓子曰: 形而上者謂之天, 形而下者謂之地, 介於其兩閒者謂之人. 人受天地之中以生, 莫不稟二氣以成形. 是以六氣緯空, 五行麗地, 人則默而象之. 故足厥陰肝居於巳, 手厥陰右腎居於亥, 巳亥爲天地之門戶, 故風木化焉. 足少陰腎居於子, 手少陰心居於午, 子午得天地之正中, 故君火位焉. 足{少=太@『三因極一病證方論』}陰脾居於未, 手太陰肺居於丑, 丑未爲歸藏之標本, 故濕土守焉. 足少陽膽居於寅, 手少陽三焦居於申, 寅申握生化之始終, 故相火麗焉. 足陽明胃居於酉, 手陽明大腸居於卯, 卯酉爲日月之道路, 故燥金行焉. 足太陽膀胱居於辰, 手太陽小腸居於戌, 辰戌爲七政之魁罡, 故寒水注焉. 此三才應奉, 二氣相須, 不刊之說, 如指諸掌. 至於五行六氣, 第相資生, 亦莫不有自然之序. 如厥陰風木生少陰君火, 君火生太陰濕土, 濕土生少陽相火, 相火生陽明燥金, 燥金生太陽寒水, 順天道而右旋, 所謂運行也. 或問: 君火生土, 土復能生相火, 火復生金, 其義何在? 此生成之道也. 相火旣已發焰, 暈暈灰滅, 非土不成, 未見虛空能聚火. 金在鑛, 非火不能煆出, 所以河圖火七居西室, 金九居南室, 盖互顯其成能也. 若以一性而推之, 无所不備. 故木焚則爲火, 絞則爲水; 石擊則爲火, 鎔則爲水. 洲澶之內, 江河競注; 大海之中, 火光常起. 此皆性之本有也. 又何疑土中火, 火中金. 夫木ㆍ火ㆍ土ㆍ金ㆍ水, 此乃常度, 人皆知之; 至於風ㆍ暑ㆍ濕ㆍ燥ㆍ寒, 謂之揆度, 鮮有能明其狀者. 故以木比風, 以火比暑, 以土比濕, 以金比燥, 以水比寒, 仍以上下二氣而配手足三陰三陽, 則謂之奇度. 又況五行各各不同, 有正氣, 有太過, 有不及, 天地氣化旣然, 人之藏府亦然, 感而爲病, 或外邪, 或本氣, 或稟賦, 必當推類, 隨三度而調之. 非究心明道之士, 孰能與此.
CC	三因論
ZZ	夫人稟天地陰陽而生者, 盖天有六氣, 人以三陰三陽而上奉之; 地有五行, 人以五藏五府而下應之. 於是資生皮肉ㆍ筋骨ㆍ精髓ㆍ血脉ㆍ四肢ㆍ九竅ㆍ毛髮ㆍ齒牙ㆍ唇舌, 總而成體. 外則氣血循環, 流注經絡, 喜傷六淫; 內則精ㆍ神ㆍ魂ㆍ魄ㆍ志ㆍ意ㆍ思, 喜傷七情. 六淫者, 寒ㆍ暑ㆍ燥ㆍ濕ㆍ風ㆍ熱是; 七情者, 喜ㆍ怒ㆍ憂ㆍ思ㆍ悲ㆍ恐ㆍ{驚=驚是@『三因極一病證方論』}. 若將護得宜, 怡然安泰, 役冒非理, 百痾生焉. 病診旣成, 須尋所自, 故前哲示敎, 謂之病源. 經不云乎, 治之極于二者因得之, 閉戶塞牖, 繫之病者, 數問其經, 以從其意, 是欲知致病之本也. 然六淫天之常氣, 冒之則先自經絡流入, 內合於腑臟, 爲外所因; 七情人之常性, 動之則先自藏府鬱發, 外形於肢體, 爲內所因; 其如飮食飢飽, 叫呼傷氣, 盡神度量, 疲極筋力, 陰陽違逆, 乃至虎狼毒蟲, 金瘡踒折, 疰忤附著, 畏壓溺等, 有背常理, 爲不內外因. 金匱有言: 千般疢難, 不越三條, 以此詳之, 病源都盡. 如欲救療, 就中尋其類例, 別其三因, 或內外兼幷, 淫情交錯, 惟其深淺, 斷以所因爲病源, 然後配合諸證, 隨因施治, 藥石鍼艾, 无施不可.
CC	外所因論
ZZ	夫六淫者, 寒ㆍ暑ㆍ燥ㆍ濕ㆍ風ㆍ熱是也. 以暑熱一氣, 燥濕同源, 故上經收而爲四. 卽冬傷寒, 春溫病; 春傷風, 夏飧泄; 夏傷暑, 秋痎瘧; 秋傷濕, 冬咳嗽. 此乃因四時而序者. 若其觸冒, 則四氣皆能交結以病人. 且如溫病, 憎寒發熱, 不特拘傷寒也, 冒風ㆍ暑ㆍ濕, 皆有是證. 但風散氣, 故有汗; 暑消氣, 故倦怠; 濕溢血, 故重着. 雖折傷諸證不同, 經絡傳變咸尔, 不可不知, 飧泄亦然. 經曰: 寒甚爲腸癖, 又熱濕久客腸胃, 滑而下利, 亦不止於傷風. 痎瘧諸證, 亦以寒暑風濕互絡而爲病因, 初不偏勝於暑也. 咳論以微寒爲咳, 熱在上焦, 咳爲肺痿, 厲風所吹, 聲嘶發咳, 豈獨拘於濕也. 以是觀之, 則知四氣本乎六化, 六化本乎一氣, 以運變而分陰陽, 反則爲六淫. 故經曰: 陰爲之主, 陽與之正. 逆之則爲病, 乃亂生化之常矣, {常:상!문맥상 앞에 ‘亂’이 더 있어야 할 것 같음}則天地四塞矣. 治之必求其本, 當隨交絡互織而推之, 所謂風寒ㆍ風溫ㆍ風濕ㆍ寒濕ㆍ濕溫五者爲幷, 風濕寒ㆍ風濕溫二者爲合, 乘前四單, 共十一變. 倘有所傷, 當如是而推之. 又兼三陽經絡亦有幷合, 能所簡辨, 甄別脉證, 毫𨤲不濫, 乃可論治. 非通明淫化邪正之精微, 其孰能與於此.
BB	𤨏碎錄
CC	服餌
ZZ	凡服補藥或丹藥, 須隔夜進一服. 青州白元子下胷膈痰氣, 則來日服補藥, 墜下有力.
ZZ	金液丹, 硫黃煉成, 乃純陽之物, 夏至人多服之, 反爲大患, 有痼冷者則宜服之.
ZZ	麋茸補陽, 鹿茸補陰.
CC	修製
ZZ	凡合貴細藥, 須逐味各碾爲細末, 却用末子逐味等分兩合和一處, 庶得停匀作效.
ZZ	凡暴當歸ㆍ附子ㆍ肉荳蔻ㆍ澤瀉ㆍ棗子ㆍ白皂等, 煖則愈生蟲, 宜略蒸少時暴收, 卽無蟲患.
ZZ	凡暴濕藥, {{如枸杞子ㆍ乾山藥之屬.}} 置盆水上卽易乾. {{萍亦然.}}
ZZ	欲通靈救急藥, 須是甲子日陽時方靈.
ZZ	五月上辰ㆍ端午ㆍ臘日幷臘月晦日前三兩日合藥, 久不暍.
ZZ	甘草水中蘸過, 炙令透, 擣末如粉無滓, 試之良驗.
ZZ	蓬莪茂最難末, 惟濕紙裹在灰央中熟煨, 取出急擣, 應手如粉.
ZZ	乳香尋常用指爪ㆍ燈草ㆍ糯米之類同硏, 及水浸鉢硏之, 皆費力; 惟紙裹置壁隙中, 良久取硏卽粉{粹:수!碎의 오자}.
ZZ	炒乾漆以無煙爲度, 每炒時一見煙盛, 卽取下候冷再炒, 如見煙盛, 又取下放地上, 如此三四次卽無煙.
ZZ	兔絲子酒浸令肥, 用紙筋纏, 捏成小餠, 微乾帶濕, 碾則易碎, 以其餘者, 再如此碾之. 但只酒浸爛而碾成膏, 却焙而再碾之, 必碎.
ZZ	牡蠣須先爲細末, 以米飮團之, 入火煆則不爆.
ZZ	硏乳香點痛, {玄胡索:현호색!문맥상 앞에 ‘入’이 더 있어야 할 것 같음}三字則易細.
ZZ	以醋炒鉛丹, 以塩炒鉛, 成粉.
ZZ	通草, 拌糯米粥焙乾硏之, 卽爲細末. 燈心同雲母石欲成末, 須益母草挒汁浸一宿, 硏則易細.
ZZ	熟艾欲成末, 當入白茯苓少許同碾.
ZZ	犀角用人肉暖久之, 擣則成末.
ZZ	燈心欲末, 入磁瓦末少許同碾.
ZZ	生金能殺人. 凡金銀箔, 用手涓滴膠水於甆器內細硏如泥, 然後以水飛過, 就甆焙乾入藥. 令人用金箔貼藥上者, 不宜多服.
ZZ	取橘紅法: 橘皮不拘多少, 水浸令軟, 用麁稻穅拌和, 輕手楺之, 其白盡去.
ZZ	凡碾兔絲子默念老鷹不輟卽易細.
ZZ	凡炙黃芪大頭寫官字小頭寫人字碾易細. 牡蠣有雌雄, 入藥多用雄者, 雄者左顧也, 極有力效.
ZZ	嘉禾散用枇杷葉, 須是先刷去葉上毛盡炙入藥, 不然動人臟腑. 一云: 入肺經, 令人發喘嗽. 乳香用乳鉢下著水, 輕硏自然成末.
ZZ	紫花朮如雞腿者爲佳, 用乾麥麩和之, 可以致遠.
ZZ	用塩拌兔絲子, 碾則易碎.
ZZ	硏乳香以紙裹, 火上略烘之.
ZZ	煆牡礪, 先以京墨末塗之.
ZZ	黃芪用帋包, 席下臥一夜, 次日卽不成滓.
ZZ	白膠香碾爲細末, 就熱熨斗攤在紙上, 作膏藥妙.
ZZ	碾五靈脂, 入麻油三五滴, 卽易成末.
ZZ	凡用茯苓細末, 以水浸, 攪之澄之, 去其浮筋, 取沈者㬠乾最佳, 東坡茯苓賦言之詳矣. 大麻子欲取仁, 須先炒令十分熱, 急包起懸井中水面上, 少頃其殼自脫.
ZZ	淘洗鍾乳末時, 用細絹袋盛水淘洗, 浮在面者則皆鉢末, 當去之.
ZZ	艾以糯米飮拌和焙, 則硏成末.
ZZ	硏麝香須著少水, 自然細不必羅也.
ZZ	凡製湯, 末子壹兩, 炒塩三錢重和之則不蒸, 凡湯中用塩者, 不可入鐵碾, 候成末却入塩.
CC	辨僞
ZZ	血竭多以降眞僞爲, 不可不辨, 以針刺手見血, 用藥糝之立止, 則眞也.
ZZ	安息香燒之, 以厚紙覆其上, 煙透者眞.
ZZ	假附子, 法以川烏去皮爲末, 糯米薄糊搜, 入模匣內, 印成一二十樣, 用白及糊夾紙灰拌匀刷上陰乾, 炮之則裂, 緣白及性緊, 炮則裂. 以湯浸少時, 白及見湯則溶化, 乃辨眞僞也. 廣州番藥多有僞者, 好乳香多是白膠香攪糖爲之, 但燒之煙散多吒聲者, 僞也. 沒藥以五靈脂作, 但以乳香與茯苓共嚼, 成水者是眞.
ZZ	青州蝎比他處者緊小, 而尾梢多一節.
ZZ	肉蓯蓉最難辨, 唯咀之卽化都無滓者是眞. 許彥博云: 曾至雷州黃唐驛阻水, 因問土人烏藥. 云: 今州縣所取者, 皆烏藥之老根也, 結硬不堪用. 其好者自根中引一條, 根細如筋, 長幾尺, 乃生一根, 兩頭尖, 此根眞烏藥也. 經年又生, 別爲一本矣. 其未生苗當年者, 斷之如粉. 因引其人尋得一本, 掘之如其說.
ZZ	半夏於黑卓上書字, 乃眞齊州者.
ZZ	辨虎睛眞者, 以犬聞則捲尾而去.
ZZ	肉蓯蓉以刀切, 肉有細煤沙而無滓者是.
ZZ	辨血竭, 少許放香匙上近火, 少時如血色者則是眞, 如假者黑色.
ZZ	陽起石投於水椀中, 勃泡起者爲眞.
ZZ	用地龍, 須是如錢者佳.
ZZ	辨膃肭臍放臥犬鼻邊, 犬聞驚跳如狂者是. 辨蘆薈, 用一椀湯, 以兩小塊對點椀緣上, 少閒兩路金色如線下相合者是眞.
ZZ	辨白花蛇, 蘄州出者, 兩眼如蟬殼. 廬州者, 右眼枯左眼金黃, 左眼枯右眼金黃, 頭方背花方勝, 身自蟠, 不用竹揷串尾, 有白爪是.
ZZ	辨犀角, 鎊屑在掌中少時易碎硏成末; 如牛角騾蹄, 硏則軟.
ZZ	皖山石乳香, 玲瓏而有蜂窠者爲眞, 先爇之, 次爇沈檀之屬, 則香氣爲乳香煙罩定難散, 否則白膠香也.
CC	反惡
ZZ	藥十八反: 藜蘆反人參ㆍ丹參ㆍ沙參ㆍ玄參ㆍ苦參ㆍ細辛反芍藥. 甘草反甘遂ㆍ大戟ㆍ海藻ㆍ芫花. 烏頭反半夏ㆍ苽蔞ㆍ貝母ㆍ白歛.
ZZ	服茯苓, 如喫醋則前功俱廢.
ZZ	服何首烏散, 不可喫茶.
ZZ	服黃連多, 反爲心熱, 苦助心也.
ZZ	常服川烏草烏頭者, 不可食合蕈, 令人嘔血, 合蕈與二藥相反.
ZZ	今時治嗽幷痢, 多用罌粟殼爲主, 若不去蒂內膜, 服之能令人惡心頭重眼暈.
ZZ	患脚氣人不可喫鯽魚, 甚驗.
ZZ	有風病者不可喫胡桃, 能發風.
ZZ	凡患瘡疥者, 切須忌茶.
BB	簡易方
CC	男女動靜說
ZZ	予觀常淸靜經云: 天淸地濁, 男動女靜, 降本流末, 而生萬物. 又讀周子太極圖, 則曰: 陽動陰靜, 動極復靜, 靜極復動, 一動一靜, 互爲其根. 則知淸濁者, 天地之位; 動靜者, 男女之機也. 男子爲陽, 陽主動, 動中有靜; 女子爲陰, 陰主靜, 靜中有動. 是以上古天眞論: 女子二七, 天癸至, 任脉通, 太衝脉盛, 月事以時下; 至七七則任脉虛, 太衝脉衰少, 地道不通, 形壞而無子. 丈夫二八, 腎氣盛, 精氣溢寫, 陰陽和, 故有子; 至八八則齒髮去. 以此知男女陰陽之質不同, 天癸精血之形亦異. 陰靜血滿, 月溢則行, 靜極復動也; 陽動氣合, 時泄而止, 動極復靜也. 儻或當行而不行, 不當泄而泄, 則吾恐靜非其所當靜, 動非其所當動, 無病者幾希矣, 其可不致察於斯.
CC	四大奧論
ZZ	予嘗歷覽諸家方論, 探求醫之妙理. 復讀佛書, 見經中多引醫爲喩. 有云: 醫善巧方便, 普救一切人. 則知醫之心, 卽佛之心也. 疹療之際, 可不明其所以乎. 盖人之有生, 寓形宇內, 假合四大以爲身. 四大者何? 地ㆍ水ㆍ火ㆍ風也. 其生也由此而成, 其死也由此而滅, 從本不實故也. 人之死生旣繫乎此, 則爲醫者正當明死生之理, 以究其疾痛之原可也. 夫髮ㆍ毛ㆍ爪ㆍ齒ㆍ皮ㆍ肉ㆍ筋ㆍ骨ㆍ髓ㆍ腦ㆍ垢ㆍ色皆屬乎地, 若地大不和, 則髮焦ㆍ毛拔ㆍ爪枯ㆍ齒槁ㆍ皮緩ㆍ肉脫ㆍ筋急ㆍ骨痿ㆍ髓竭ㆍ腦轉ㆍ面垢ㆍ色敗, 此病之原於地大者也. 唾ㆍ涕ㆍ膿ㆍ血ㆍ津液ㆍ涎沫ㆍ痰ㆍ淚ㆍ精ㆍ氣ㆍ大小便利皆屬乎水, 若水大不和, 則多唾ㆍ鼽涕ㆍ濃潰ㆍ血溢ㆍ津液不收ㆍ涎沫流出ㆍ痰壅ㆍ淚盈ㆍ精走ㆍ氣泄ㆍ大小不淨盈流於外, 此病之原於水大者也. 至於煖氣則歸火, 動轉則歸風. 若火大不和, 爲煩, 爲熱, 爲焦渴, 爲癰瘍, 爲狂走, 爲癃閉. 若風大不和, 爲偏枯不隨, 爲四肢癱癏, 爲口眼喎斜, 爲筋脉攣急, 爲痒, 爲痛, 爲痺, 爲𤸷. 火大風大, 病各不同. 四者和合則一身安榮, 有一不和, 皆能爲病, 況於離散者乎. 矧乎四大之身, 人所均有而不自覺, 知醫之聖師亦秘而不示於人, 唯佛書則言之詳矣. 盖佛爲大醫王, 了達生死, 故能洞明此理. 予因得以經中所說, 一貫乎醫. 後之來者, 毋以予言爲迂; 若以予言爲迂, 是亦以佛氏爲迂.
CC	五常大論
ZZ	太和絪縕, 天地設位, 化生萬物而人位乎其中, 三才立矣. 夫人之一身與天地同流, 上部法天, 主胷已上至頭之有疾; 中部法人, 主膈下至臍之上有疾; 下部法地, 主臍以下至足之有疾. 昔黃帝興問於前, 而秦越人演義於後, 理意宏深, 卒難明曉. 爰及賢哲閒生, 互相祖述, 載之方冊, 班班可攷. 然措辭立說, 各顯其能, 未免彼是而此非, 甲可而乙否, 後學寧無惑焉. 予嘗伏讀聖經, 探賾玄微, 參以諸家之善, 立爲五常大論, 法先聖之遺文, 爲後人之龜鑑. 其文自頂至踵, 四末五官, 由中及外, 五藏六府, 區分類析; 至於經絡之循環, 氣脉之交涉, 粲然靡所不載. 揆之於前, 頗爲詳備, 非曰能之, 願共學焉. ○髓者, 精之根, 命之元也. 精者, 血之本, 神之苗也. 萃五味之英, 集五氣之和, 融結而爲之. 夫五臟皆有精, 而內舍於腎, 以育百骸; 諸骨皆有髓, 而上屬於腦, 以鎭諸陽. 故腎爲精之舍, 腦爲髓之海也. ○頭者, 諸陽之會, 上丹產于泥丸內, 則百神之所輯, 爲一身之元首也. 手之三陽, 從手至頭, 足之三陽, 從頭走足, 六陽之脉會於頭閒, 是以頭痛多屬於陽也. 陰病亦有頭痛者乎? 盖諸陰之脉皆行至頸ㆍ胷中而還, 不上循頭. 獨厥陰肝脉上入頑顙, 連目系, 上出額, 與督脉會於巓. 內經曰: 頭痛巓疾, 過在足少陽ㆍ厥陰, 甚則入肝. 又有病頭痛連齒, 時發時止, 數歲不已者, 由寒氣內至骨髓, 骨髓者以腦爲主, 腦逆故令頭痛齒亦痛, 此腎所生病也. 諸陰經並無頭痛, 唯肝腎二經有者, 由此故也. ○面者, 人神之牖也. 上布五嶽, 分列五官, 以屬五藏. 目者肝之官, 主鑑辨五色; 鼻者肺之官, 主吸引五臭; 口者脾之官, 主嗜食五穀; 舌者心之官, 主品嘗五味; 耳者腎之官, 主分別五音. 五官旣具, 則一身之精神皆備於面矣. 內經云: 女子六七面皆焦, 丈夫六八面始焦, 由陽明氣衰於上也. 以其手陽明支脉, 直而上頸貫頰, 入下齒縫中, 還出俠口, 交人中, 左之右, 右之左, 上挾鼻孔. 足陽明之脉, 起於鼻交頞中, 傍約太陽之脉, 下循鼻外, 入上齒縫中, 還出俠口環唇, 下交承漿, 却循頤後下廉, 出大迎, 循頰車, 上耳前, 過客主人, 循髮際, 至額顱. 難經云: 人面獨能耐寒者, 以其諸陽之脉皆上至頭耳. 黃帝於面焦髮墮獨言陽明而不言諸陽者, 盖諸陽之脉雖上循頭, 而不若陽明之脉維絡于面也. 合二經而攷之, 可識經脉之循環, 驗氣血之消長也. 苟情動於中, 邪淫於外, 形色有變, 皆見於面, 不可槪擧. ○頸項者, 諸陽輻湊之地. 六陽之脉, 皆自肩頸出入缺盆, 下絡五藏. 所以古人取人迎動脉於頸閒, 以候五藏六府之氣有餘不足也. 其爲病則不一, 或頸項強痛不可回轉, 或頸項痛而嗌乾, 或頸項痛連入缺盆, 則各隨其經脉所屬而爲病焉. 至于九瘺ㆍ瘰癧ㆍ癭瘤多生於頸項者, 亦由經脉之所聚也. ○肩者, 六陽之脉與陽維之會皆走於肩而相交會, 循肩上下. 因知肩爲諸陽之道塗, 筋骨之樞會, 故能任重負戴. ○背{中:중!문맥상 ‘者’로 쓰여야 할 것 같음}, 胷中之府, 諸陽受氣於胷中而轉行於背. 經云: 人身之陰陽者, 背爲陽, 腹爲陰. 故五藏六府之腧皆在於背也. ○臑者, 臂節也, 穴名曰天府. 肘者, 手腕也, 穴名曰尺澤. 臂者, 從肩至掌, 統而言之也. 夫手之三陰三陽, 皆循臂前後廉上下往來, 或由中而行, 故爲病大同而小異, 用藥亦可以兼理, 灸之刺之則各隨其經也. ○腋者, 掖也. 手三陰之脉與足少陽之脉循腋上, 下故爲病則腋多腫痛. 靈樞經曰: 手太陰之脉, 從肺系橫出腋下; 手少陰之脉, 從心系却上肺, 出腋下; 手厥陰之脉, 循胷出脇上, 出腋下; 足少陽之脉, 則從缺盆下腋, 循胷中, 過季脇. 凡此四經, 或橫出腋下, 或循腋上下別行, 各有其道也. 人有患胡臭漏腋者, 古方共爲一病, 以理攷之, 其證不一. 胡臭者, 多因勞逸汗漬, 以手摸而嗅, 致淸氣道中受此宿穢, 吸上泥丸, 散入百脉, 多相沾染, 忌之爲得. 漏腋者, 由食啖五辛太過而有所發, 致湊理不密, 其汗則自腋下泄出, 浥{又:우!문맥상 ‘浥’으로 쓰여야 할 것 같음}而濕, 汚衣數重皆透, 臭不可近. 夫胡臭漏腋皆腋中之疾, 雖不傷人命而害人身, 奉親事君乃至交遊皆非所宜, 脩身之士務爲淸潔者, 偶得此患, 不可不思有以去之. ○脇者, 左右腋下也. 肋者, 脇骨也. 肝膽二經交會於此, 是以脇痛多屬肝膽也. 難經云: 藏會季脇. 季脇在軟肋之際, 其端有穴, 名曰章門, 直臍傍二寸八分, 是脾之募, 足少陰ㆍ厥陰所會也. 凡熱病在內者, 則取其穴之所會, 以去其疾也. ○膈者, 革也. 自心肺之下, 有膜與脊ㆍ脇ㆍ腹周回相着如幕, 以遮蔽濁氣不上熏於心肺. 所謂膻中者臣使之官, 喜樂出焉. 膻中在兩乳閒, 爲氣之海, 以分布陰陽, 志和氣達則喜樂由生. 又云: 膈肓之下, 中有父母. 膜肓之上者, 氣海居焉. 氣者生之原, 命之主, 故氣海爲人之父母. 肓膜謂心肺之閒也. ○臍者, 齊也. 根源本始生成之處, 沖和凝結之氣通而稟受生焉, 有生生不窮之義. 及其形質已具, 分誕有期, 則如匏瓜桃李, 臍乾而蔕脫矣. 是以號爲神闕, 前當腸胃, 後直腎兪, 爲天地中分. 黃庭云: 兩部水王對生門. 又云: 後有密戶前生門. 生門者, 臍也. 嬰兒在母腹中, 取氣於臍管, 母呼亦呼, 母吸亦吸, 正與密戶相對, 所謂臍者如此. 況臍之上下左右, 乃腸胃盤曲會聚之所, 經所以言五藏之動氣發於臍之上下左右也. 足陽明衝脉皆俠臍, 而督脉貫臍中央. 臍或凸出者, 水氣積於脾元. 臍腹㽲痛者, 寒邪傷於下藏. 不可不知. ○腰挾脊而居, 前與臍平, 爲前後分. 足少陰之脉貫脊, 足太陽之脉抵腰, 故腰者腎之外候. 腰半以上同天之陽, 腰半以下同地之陰, 腰爲陰陽之界也. 腰當人身之中, 任罄折俛仰之勞, 設或氣鬱於內, 邪干於外, 皆致腰痛, 當以脉之與證驗之. 至于房勞疲力, 耗竭精氣, 墜墮惡血, 留滯經絡, 與正氣衝擊, 傴僂重腫, 痛引季脇, 謂之{曁=䐴@『諸病源候論』}腰痛. 或作勞汗出, 衣裹冷濕, 久久得之, 腰冷如水, 身重不渴, 小便自利, 食飮如故, 腰以下如帶五千錢, 謂之腎著腰痛. 治之各有法. 內經云: 腰者腎之府, 轉搖不能, 腎將憊矣. 嗚呼, 腰痛屬外候, 猶有不可治者, 深可歏矣. ○二陰者, 前後便也. 難經云: 大腸小腸會爲闌門. 言闌約水穀, 從其泌別者也. 其穀自小腸承受於闌門以分別也, 其水則滲灌入於膀胱上口而爲溲便, 若穀之滓穢則自闌門而傳道於大腸, 故曰下焦在膀胱上口以分別淸濁也. 內經云: 北方黑色, 入通於腎, 開竅於二陰. 二陰者, 腎之外竅也. 前曰溲便, 精血亦自此道出. 故男子水令居下, 火令居上; 女子水令居上, 火令居下. 所以男子由此分而爲水火未濟之卦, 女子由此分而爲水火旣濟之卦也. 後曰肛門, 肛門猶車之𨊧也, 爲肺下口, 號爲通事吏. 難經云: 下極爲魄門. 魄門者, 𨊧門也. 重十二兩, 大八寸, 徑二寸大半, 長二尺八寸, 受穀九升三合八分合之一. 熱則肛門腫縮, 閉塞不通; 寒則肛門脫出, 腸鳴洞泄. 狐惑, 傷寒證云: 蟲食其肛, 下唇有瘡. 諸証不同, 學者宜審之. ○髀股者, 足脛也. 膝者, 脛頭也. 膕者足腕也. 腨者, 足肚也. 一名腓腸. 趺者, 足面也. 足之六經流注之地. 足之三陽, 從頭走足; 足之三陰, 從足{至目=走腹@『靈樞經』}. 三陽之脉行足外廉, 皆循股也; 三陰之脉行足內廉, 皆循髀也. 唯膕中腨內, 陰陽上下行呼其閒. 至于膝, 則太陰陽明之脉皆循股而入膝, 少陽之脉則出膝外廉也. 足趺者, 足面繫鞋之所, 骨閒動脉應指名曰衝陽, 足陽明胃脉氣之所發也. 傷寒必胗此者, 以察其胃之有無也. 肝膽之脉雖亦循趺上下, 但所行各異其道. 夫十二經脉, 包羅一身, 無所不至矣. 昔紂妃妲己冬月見二少年朝涉, 謂紂曰: 一老生之子, 一少生之子. 紂曰: 何以知之? 妲己曰: 少生者耐寒, 髓滿脛也; 老生者畏寒, 髓不滿脛也. 紂斮其脛而觀之, 信然. 因知人之虛實, 由稟受之各異也. 內經曰: 腎生髓, 髓生肺. 子母之義. 孫眞人以髓應肝膽, 盖不失其本也. 夫髓爲精之根, 精爲血之本ㆍ命之元ㆍ身之主也, 豈可不持盈守成而保其有我哉.
BB	直指方
CC	諸陰諸陽論
ZZ	稟五行之氣, 而爲萬物之最靈者, 人也. 人稟五行之氣而生, 曰陰與陽, 誰獨無是哉. 心爲手少陰, 腎爲足少陰, 肺爲手太陰, 脾爲足太陰, 肝爲足厥陰, 心包絡爲手厥陰, 此手三陰足三陰之經也. 小腸曰手太陽, 膀胱曰足太陽, 大腸曰手陽明, 胃曰足陽明, 膽曰足少陽, 三焦曰手少陽, 此手三陽足三陽之經也. 陰六陽六, 合而爲人身之十二經. 是經者, 所以周環一身, 自上至下, 往來流通, 而無閒斷也. 其脉, 則於兩手三部應焉. 故自其身者言之: 腑爲陽, 臟爲陰; 外爲陽, 內爲陰; 上爲陽, 下爲陰; 頭戴陽, 足履陰; 背負陽, 腹抱陰; 氣屬陽而陽爲衛, 血屬陰而陰爲榮; 陽根於陰, 陰根於陽, 陰陽互根, 榮衛不息; 陽動所以爲陰之役使, 陰靜所以爲陽之鎭守; 呼出心與肺, 吸入肝與腎; 呼者因陽出, 吸者隨陰入, 呼吸之閒, 脾受穀味, 是則一身之陰陽也. 自其脉者推之: 關前爲陽, 陽得九分; 關後爲陰, 陰得一寸. 所以有主治之分. 浮之實大, 沈之損小, 曰陽盛陰虛; 沈之實大, 浮之損小, 曰陰盛陽虛. 所以有表裏之別. 脉居陽部而陰脉形, 脉居陰部而陽脉見. 陽虛則陰出而乘之, 陰虛則陽入而乘之, 及所以見寒暑, 則變之機. 至若陽生於尺, 動於寸; 陰生於寸, 動於尺. 牢ㆍ長ㆍ促ㆍ數之爲陽, 虛ㆍ短ㆍ結ㆍ代ㆍ動ㆍ細之爲陰. 浮ㆍ芤ㆍ滑ㆍ實ㆍ弦ㆍ緊ㆍ洪之爲表, 微ㆍ沈ㆍ緩ㆍ濇ㆍ遲ㆍ伏ㆍ濡ㆍ弱之爲裏. 陰病見陽脉者生, 陽病見陰脉者死. 是則六脉之陰陽也. 自其病者求之: 寸口浮疾, 陽中之陽, 病主身熱頭痛, 煩滿內熱; 寸口沈細, 陽中之陰, 病主少氣汗出, 悲傷不聊; 尺脉浮滑, 陰中之陽, 病主小腹痛滿, 大小便難; 尺脉沈細, 陰中之陰, 病主兩股酸疼, 陰癢遺瀝. 陰出於陽其病怒, 陽入於陰其病靜. 腑病欲得寒, 掀衣氣麁, 又欲見人者, 爲陽; 臟病欲得溫, 惡聞人聲, 閉戶獨處者, 爲陰. 腑病屬陽, 陽主動, 故其痛多走注而不止; 臟病屬陰, 陰主靜, 故其痛有常處而不移. 陽病旦靜, 陰病夜寧. 陽虛暮亂, 陰虛夜爭. 陰勝則寒, 陽勝則熱. 陰動則發熱, 陽動則有汗. 賊風客邪陽受之, 飮食居室陰受之. 陽受風氣, 傷風者先於上; 陰受濕氣, 傷濕者先於下. 其或邪居陽脉之閒, 則四肢熱盛而爲狂; 邪入陰脉之內, 則六經凝澁而爲痺. 無陽卽厥, 無陰卽嘔. 陽微不能呼, 陰微不能吸. 陽病不能俯, 陰病不能仰. 重陽者狂, 重陰者顚. 脫陽者見鬼, 脫陰者目盲. 是則諸病之陰陽也. 噫! 是固然矣. 抑古人所謂陰陽維蹻覆溢關格者, 又何如哉? 曰: 脉有陽維ㆍ陰維ㆍ陽蹻ㆍ陰蹻ㆍ衝ㆍ督ㆍ任ㆍ帶, 凡此奇經八脉, 別道而行, 如設溝渠, 以備水潦之溢, 病非自生, 盖諸經溢出而流入之也. 維者, 總持諸脉之綱維. {{陰陽不相維則悵然失志}} 蹻者, 健足行走之關要. 督言其都, 陽脉之會也. 任取其姙, 生養之原也. 衝者陰脉之通, 自足至頭, 通受諸經之氣血. 帶者廻繞於身, 總束諸脉, 取束帶之義焉. 故陽維之病若寒熱, 陰維之病苦心痛, 陽蹻之病陽急而狂奔, 陰蹻之病陰急而足直, 衝病則氣逆而裏急, 督病則脊強而折厥, 任病則男疝氣而女帶瘕, 帶病則腹脹滿而腰溶溶, 其衝任二經, 是又婦人乳血月候之所從出, 奇經之脉, 其如是乎. 關前爲陽脉, 當九分而浮, 若連倂而上至魚際者爲溢, 溢則外關內隔, 是爲陰乘; 關後爲陰脉, 當一寸而沈, 若連倂而下入尺澤者爲覆, 覆則內關外隔, 是爲陽乘. 寸脉皆虛爲陽虧, 尺脉皆虛爲陰虧. 寸脉下不至關爲陽絶, 尺脉上不至關爲陰絶. 虧猶庶幾, 絶與關隔, 眞危脉也. 覆溢虧絶, 其如是乎. 雖然, 人事不可不知也. 暴喜傷陽, 暴怒傷陰, 憂愁不意, 氣多厥逆, 七情所發, 病家謹焉. 甘辛之劑, 以之助陽, 酸苦之劑, 以之助陰, 有志活人者, 又當識此.
CC	問病論
ZZ	東坡先生嘗曰: 吾平生求醫, 盖於平時默驗其工拙至於有疾, 必先盡告以所患而後診視, 使醫者了然知厥疾之所在, 虛實冷熱先定于中, 則脉之疑似不能惑也, 故雖中醫療疾常愈, 吾求疾愈而已, 豈以困醫爲事哉. 誠哉斯言, 眞警迷濟世之砭劑也. 何者? 脉之與證相依而行, 脉者所以剖其證之未明, 證者所以索其脉之猶隱. 據脉以驗證, 所謂得手應心者是爾; 問證以參脉, 所謂醫者意也是爾. 烏可擧一而廢一哉. 私竊怪夫近世以來, 多秘所患以求診, 以此驗醫者之能否. 醫亦不屑下問, 孟浪一診, 以自挾其所長. 甚者病家從前誤藥, 或飮食居處有所諱誨, 雖問之而不以盡告, 遂至索病於冥漠之閒, 辨虛實冷熱於疑似之頃, 毫𨤲千里, 寧不委命一擲, 與人試伎乎. 此余於終篇, 所以特擧前輩格言, 以觧世俗之惑. 不然, 難經有謂, 問其所欲五味, 以知其病之所起所在者, 又果何意耶. {{大人小兒諸病瘥後, 飮食且須旋進, 常若不足, 毋使食氣傷胃, 其病復來, 大熱方退, 尤不可飽, 小兒傷乳, 熱復則同.}}
CC	論易簡方
ZZ	易簡方論, 前後活人不知其幾; 近世之士, 類以春秋之法繩之, 曰易簡繩愆, 曰增廣易簡, 曰續易簡論, 借古人之盛名, 以自伸其臆說. 吁! 王氏何負於人哉. 余謂易簡方論, 後學指南; 四時治要, 議論似之, 自有人心權度存焉耳. 況王氏晩年, 劑量更定者不一, 日月薄蝕, 何損於明. 若夫索瘢洗垢, 矯而過焉, 或者公論之所不予也.
BB	證治提綱
CC	得病有因
ZZ	治病活法, 雖貴於辨受病之證, 尤貴於問得病之因. 風則走注, 寒則拘攣, 暑則煩渴, 濕則重滯, 此受病之證然爾. 或耗於交淫, 或觸於驚怒, 或傷於酒食, 或深居簡出而受暑, 自非委曲尋問其因, 則以意治病, 豈不繆耶. 有人喉閒麻癢, 醫問其平日所嗜, 曰常喫鳩子, 乃知鳩食半夏苗, 以生薑治之而愈. 有人痰熱, 昬迷不醒, 醫問其喜食者何? 有曰酷好煎炙飛禽, 乃用紅圓子ㆍ小七香圓末之, 而入朱砂膏爲小圓, 薄荷泡湯灌下, 須臾卽蘇. 有人暑月深藏不出, 因客至于窓下, 忽爾倦怠力疲, 自作補湯, 得之反劇, 醫問其由, 連進兩服香薷散作效. 擧此爲例, 其他可推. 古云醫者意也, {苟不:구불!문맥상 ‘不苟’로 쓰는 것이 자연스러워 보임}究其得病之因, 其何以爲意會.
CC	治病當先救急
ZZ	治病如奕碁, 當先救急. 急者何? 救其重而略其輕也. 假如病人發熱經日, 服通利之劑, 泄瀉不止, 嘔吐大作, 粥藥不入, 而熱猶未已. 治法略去發熱一節, 且以定嘔進食爲先. 惟人參ㆍ生薑入些炙甘草煎湯, 調蘇合香圓, 嚥下養正丹, 斟酌圓數與之. 進劑以還, 嘔吐自定, 飮食漸進, 泄瀉亦自不作. 是元氣旣正, 縱有微熱, 特假熱耳, 人參ㆍ川芎ㆍ柴胡ㆍ甘草調理之.
CC	治病如操舟
ZZ	操舟在手, 當風波震蕩之衝, 一有轉移, 則舟覆矣. 醫權藥衡, 主持在我, 不可偏徇病家所欲, 尤不可張皇, 使病人驚. 閒有病家粗識皮膚, 辨難反覆, 萬勿惑焉. 又有瘥後觸犯再復, 隱諱不言, 須詰問其由, 庶得對病施藥.
CC	用藥中病不必盡劑
ZZ	治寒以溫, 治熱以涼, 但中病卽止, 矯枉則過正也. 盖涼藥頻施, 必至於嘔惡沈冷, 溫藥頻施, 必至於煩燥閧熱, 所貴酌量權度, 一毫無過用焉, 是爲活法.
CC	經常用藥自有奇功
ZZ	人有中年以上, 素挾風痰, 腹中時痛, 忽爾感冒, 雖已發散寒邪, 無復發熱頭疼之苦, 柰何風痰嘔吐俱作, 諸藥罔功. 但用伏苓二陳湯加南木香ㆍ白豆蔻作劑, 入生薑ㆍ烏梅同煎, 調蘇合香圓貳粒, 嚥下白圓子貳拾圓, 連續兩服, 嘔止痰消, 自然思食, 繼是以北參ㆍ川芎ㆍ橘皮ㆍ白豆蔻ㆍ炙甘草調之. 若通小便, 則於內加麥門冬; 若通大便, 則於內加枳殼, 以嚥神保圓肆伍圓, 大小腑一通, 頓遂勿藥之喜.
CC	論肝脾主病
ZZ	經曰: 人迎緊盛傷於寒, 氣口緊盛傷於食. 盖肝脉可以知風寒之出入, 脾脉可以驗飮食之盈虧. 肝亦主血, 脾亦主痰. 以其脉之虛實而益損之, 以其病之關繫而對治之, 君請擇斯二者.
CC	病人尺脉洪大
ZZ	此病在下部也, 當踈利而出之. 脉洪大主熱, 多是大小便不通; 或小腹結急, 臍下蓄血; 或腎氣攻刺, 發作奔豚; 或下焦停水, 外腎虛腫; 或風邪攻腎, 脚痺腰疼; 或腎臟風毒, 身下瘡癢. 當隨證體認, 以對病之劑主之, 大槪通利爲第一義, 臨診精思而熟審焉.
CC	水氣腎氣血氣風毒擒縱治法
ZZ	此等證候, 先以青皮ㆍ陳皮ㆍ枳殼ㆍ北梗ㆍ半夏ㆍ紫蘇ㆍ生薑ㆍ甘草, 觧其寒邪, 調其衛氣, 然後斟酌用十棗湯呑養正丹, 輕者却只用神保圓夾青木香圓, 以五靈脂入烏梅ㆍ濃蜜煎湯嚥下錢氏宣風散, 亦可以踈利風毒. 俟大便通快流行, 其痛已減, 繼是二陳湯加當歸ㆍ川芎ㆍ木香ㆍ縮砂輩調理之.
CC	退熱
ZZ	退熱用涼藥, 不可十分盡. 或餘熱些少未去, 不足關心, 自然無事. 否則熱去則寒起, 古人戒之. 一方多用川芎ㆍ伏苓ㆍ甘草, 少用白朮, 麁末水煎, 病後和胃, 收歛浮陽, 屢試得效.
CC	柴胡退熱不及黃芩
ZZ	若藥弗瞑眩, 厥疾弗瘳. 世俗治熱, 例用柴胡, 最爲穩當. 至若黃芩一輩, 則指爲大寒, 不敢用之. 不思藥病不相當, 鮮克有濟. 繼今退熱而熱不去者, 須用黃芩.
CC	退熱有法
ZZ	凡壯熱煩燥, 用柴胡ㆍ黃芩ㆍ大黃觧利之. 其熱乍輕而不退, 盍用黃芩ㆍ川芎ㆍ甘草ㆍ烏梅作劑, 或用黃連ㆍ生地黃ㆍ赤伏苓同煎, 臨熟入燈心壹捻主之, 其效亦速. 盖川芎ㆍ生地黃皆能調血, 心血一調, 其熱自退.
CC	滯血發熱
ZZ	其人脉濇, 必有漱水之證, 必有嘔惡痰涎之證, 必有兩脚厥冷之證, 亦必有小腹結急之證, 或唾紅, 或鼻衄, 此皆滯血作熱之明驗也. 用藥不止於柴胡ㆍ黃芩, 當以川芎ㆍ白芷ㆍ桃仁ㆍ五靈脂ㆍ甘草佐之. 大便秘結者, 於中更加大黃ㆍ濃蜜, 使滯血一通, 黑物流利, 則熱不復作.
CC	下後大腸熱腫墜重
ZZ	諸有裏熱, 法當通利大便, 然下後腸頭熱腫而墜重者, 此更有熱, 有瘀血挾氣, 而蓄在下焦也. 更用黃連ㆍ黃芩ㆍ大黃輩下之於內, 以炒阿膠ㆍ炒枳殼ㆍ百藥煎爲佐, 多入濃蜜幷烏梅同煎, 薑錢四五片可也.
CC	肚皮痛
ZZ	腎虛不能行水, 加之酒麵無度, 醉後輒睡, 酒與水交聚於腹中, 而麵毒復纏滯其氣, 是以水滲於肚皮而作痛矣. 治法: 錢氏宣風散用蜜水煎, 嚥下神保圓, 俟其大便流利, 然後以青木香圓壹分, 安腎圓倍之, 用二陳湯入少塩幷生薑同煎, 空心嚥下, 脾腎氣復, 自然向安.
CC	胷堂氣隔
ZZ	有肺經伏熱而氣隔者, 有痰水在上而氣隔者, 大槪以伏苓ㆍ半夏ㆍ枳殼ㆍ桔梗爲治法. 其肺熱者, 如聖湯加桑白皮佐之. 心下水氣者, 小半夏伏苓湯效. 胷煩, 活人書用山梔子.
BB	朱氏集驗方
CC	煮膠法{{梁國佐傳}}
ZZ	鹿角不以多少, 先用瓦缸盛水浸三日, 漉出用江中沙子揩洗, 要見黃色, 然後用鋸二寸長一塊, 別換江水再入缸浸三日. 用一大瓦鉢有盖者, 用塩泥和陳壁土作泥固濟, 隨鉢大小作一竈, 用第二次所浸水入鉢內和鹿角煮. 常以鐵甁燒水在竈門口, 如鉢內水耗一寸, 又添一寸, 斷不可添冷水. 須用純櫟炭, 凡三日三夜不可斷火, 以煮盡水爲度, 第四日早漉出用. 乘熱修去皮, 便成鹿角霜. 鉢內所餘汁, 須要熬取十分稠粘, 却用竹筒溜出, 掛在陰凍處, 隔宿卽凝結破開竹筒, 用布線鋸成餠子收頓.
ZZ	又煮膠法, 須用兩鍋, 一鍋常要溫湯, 凖備添用.
ZZ	又法: ▣▣鹿角不用自死者, 不以多少, 三寸許截斷, 去麁皮, 將鹿角於河水內浸七日, 其每日一易, 候日足洗淨, 鍋中煮. 每鹿角五斤, 用桑白皮半斤ㆍ楮實一斤ㆍ舶上硫黃二兩ㆍ朱砂二兩同煮之. 如水盡, 旋添湯, 及一伏時, 自然已軟; 或火不相繼未軟, 再煮一伏時. 如軟, 放冷取出於當風處掛起, 便可入藥. 用煮角水濾去諸藥, 慢火再熬, 便可爲膠.
CC	員藥法
ZZ	蜜劑, 每藥壹斤, 用蜜壹斤.
ZZ	麵糊劑, 每藥末壹斤, 用麵四兩. ▣米粉亦如之.
BB	儒門事親
CC	七方十齊繩墨訂
ZZ	方有七, 齊有十, 舊矣. 雖有說者, 辨其名而已. 敢申昔人已刱之意而爲之訂. 夫方者, 猶方術之謂也. 易曰: 方以類聚. 是藥之爲方, 類聚之義也. 或曰: 方謂五方也, 其用藥也各據其方. 如東方瀕海鹵斥而爲癰瘍, 西方陵居華食而多頵腄贅癭, 南方瘴霧卑濕而多痺疝, 北方乳食而多藏寒滿病, 中州食雜而多九疸ㆍ食癆ㆍ中滿ㆍ留飮ㆍ吐酸ㆍ腹脹之病. 盖中州之地, 土之象也, 故脾胃之病最多. 其食味居處情性壽夭, 兼四方而有之. 其用藥也, 亦雜諸方而療之. 如東方之藻蔕, 南方之丁木, 西方之薑附, 北方之參苓, 中州之麻黃ㆍ遠志, 莫不輻湊而參{尙=向@『儒門事親』}. 故方不七, 不足以盡方之變; 齊不十, 不足以盡齊之用. 齊者和也, 方者合也; 故方如瓦之合, 齊猶羹之和也; 方不對病則非方, 齊不蠲疾則非齊也. 七方者, 大ㆍ小ㆍ緩ㆍ急ㆍ奇ㆍ偶ㆍ複也. 十齊者, 宣ㆍ通ㆍ補ㆍ寫ㆍ輕ㆍ重ㆍ滑ㆍ澁ㆍ燥ㆍ濕也. 夫大方之說有二: 有君一ㆍ臣三ㆍ佐九之大方, 有分兩大而頓服之大方. 盖治肝及在下而遠者, 宜頓服而數少之大方; 病有兼證而邪不專, 不可以一二味治者, 宜君一ㆍ臣三ㆍ佐九之大方. 王太僕以人之身三折之, 上爲近, 下爲遠, 近爲心ㆍ肺, 遠爲腎ㆍ肝, 中爲脾ㆍ胃, 胞ㆍ䐈ㆍ膽亦有遠近. 以予觀之, 身半以上其氣三, 天之分也; 身半以下其氣三, 地之分也; 中脘, 人之分也. 又手之三陰陽亦天也, 其氣高; 足之三陰陽亦地也, 其氣下; 戊己之陰陽亦人也, 其氣猶中州. 故肝之三服, 可倂心之七服; 腎之二服, 可倂肺之{七=九@『儒門事親』}服也. 小方之說亦有二: 有君一臣二之小方, 有分兩微而頻服之小方. 盖治心肺及在上而近者, 宜分兩微而少服而頻之小方, 徐徐而呷之是也. 病無兼證邪氣專, 可一二味而治者, 宜君一臣二之小方. 故腎之二服, 可分爲肺之九服, 及肝之三服也. 緩方之說有五: 有甘以緩之之緩方, 糖ㆍ蜜ㆍ棗ㆍ葵ㆍ甘草之屬是也, 盖病在胷鬲, 取甘能戀也. 有丸以緩之之緩方, 盖丸之比湯散, 其氣力宣行遲故也. 有品件群衆之緩方, 盖藥味衆, 則各不得騁其性也, 如万病丸, 七八十味遞相拘制也. 有無毒治病之緩方, 盖性無毒則功自緩矣. 有氣味薄藥之緩方, 盖藥氣味薄, 則長於補上治上, 比至其下, 藥力已衰, 故補上治上, 制之以緩, 緩則氣味薄也. 故王太僕云: 治上補上方若迅急, 則上不任而迫走於下, 制緩方而氣味厚, 則勢與急同. 急方之說有{五=四@『儒門事親』}: 有急病急攻之急方, 如心腹暴痛, 兩陰溲便閉塞不通, 借備急丹以攻之, 此藥用不宜恒, 盖病不容俟也; 又如中風牙關緊急, 漿粥不入, 用急風散之屬亦是也. 有湯散蕩滌之急方, 盖湯散之比丸, 下咽易散而施用速也. 有藥性有毒之急方, 盖有毒之藥, 能上涌下泄, 可以奪病之大勢也. 有氣味厚藥之急方, 藥之氣味厚者, 直趣於下而氣力不衰也. 故王太僕云: 治下補下方之緩慢, 則滋道路而力又微, 制急方而氣味薄, 則力與緩等. 奇方之說有二: 有古之單方之奇方, 獨用一物是也, 病在上而近者宜奇方也. 有數合陽數之奇方, 謂一ㆍ三ㆍ五ㆍ七ㆍ九皆陽之數也, 以藥味之數皆單也; 君一臣三, 君三臣五, 亦合陽之數也. 故奇方宜下不宜汗. 偶方之說有三: 有兩味相配之偶方. 有古之複方之偶方, 盖方相合者是也, 病在下而遠者宜偶方也. 有數合陰數之偶方, 謂二ㆍ四ㆍ六ㆍ八ㆍ十也, 皆陰之數也; 君二臣四, 君四臣六, 亦合陰之數也. 故偶方宜汗不宜下. 複方之說有一: 有二方ㆍ三方相合之複方, 如{桂枝=桂枝二@『儒門事親』}越婢一湯, 如調胃承氣湯方芒硝ㆍ甘草ㆍ大黃外, 參以連翹ㆍ薄荷ㆍ黃芩ㆍ梔子以爲涼膈散, 是本方之外別加餘味者皆是也. 有分兩均齊之複方, 如胃風湯各等分是也. 以內經{放=考@『儒門事親』}之, 其奇偶四則, 反以味數奇者爲奇方, 味數偶者爲偶方. 下復云: 汗者不以奇, 下者不以偶. 及觀仲景之制方, 桂枝湯汗藥也, 反以三味爲奇; 大承氣湯下藥也, 反以四味爲偶. 何也? 豈臨事制宜復有增損者乎. {放=考@『儒門事親』}其大旨, 王太僕所謂汗藥如不以偶, 則氣不足以外發; 下藥如不以奇, 則藥毒攻而致過. 必如此言, 是奇則單行偶則倂行之謂也. {意=急@『儒門事親』}者, 下本易行故宜單, 汗或難出故宜倂, 盖單行則力孤而微, 倂行則力齊而大, 此王太僕之意也. 然太僕又以奇方爲古之單方, 偶爲複方. 今此七方之中, 已有偶又有複者, 何也? 豈非偶方者二方相合之謂也, 複方者二方四方▣相合之方歟. 不然, 何以偶方之外又有複方者歟. 此複字非重複之複, 乃反覆之複. 何以言之? 盖內經旣言奇偶之方, 不言又有重複之方, 惟云奇之不去則偶之, 是爲重方, 重方者卽複方也, 下又云偶之不去則反佐以取之, 所謂寒熱溫涼反從其病也, 由是言之, 複之爲方反複, 亦不遠內經之意也. 所謂宣齊者, 俚人皆以宣爲瀉齊, 抑不知十齊之中已有瀉齊; 又有言宣爲通者, 抑不知十齊之中已有通齊; 擧世皆曰春宜宣, 以爲下奪之藥, 抑不知仲景曰大法春宜吐, 以春則人病在頭故也, 況十齊之中獨不見涌齊, 豈非宣齊卽所謂涌齊者乎. 內經曰: 高者因而越之. 木鬱則達之. 宣者升而上也, 以君召臣曰宣, 義或同此. 傷寒邪氣在上宜苽蔕散, 頭痛葱根豆豉湯, 傷寒懊憹宜梔子豆豉湯, 精神昬憒宜梔子厚朴湯, 自苽蔕以下皆湧齊也, 乃仲景不傳之妙, 今人皆作平齊用之, 未有發其秘者, 予因發之, 然則爲涌明矣. 故風癇中風, 胷中諸實ㆍ痰飮, 寒結胷中, 熱蔚化上, 上而不下, 久則嗽喘滿脹水腫之病生焉, 非宣齊莫能愈也. 所謂通齊者, 流通之謂也. 前後不得溲便, 宜木通ㆍ海金沙ㆍ大黃ㆍ琥珀ㆍ八正散之屬; 裏急後重, 數至{嘖:책!囗+責으로 쓰여 있음}而不便, 宜通因通用. 雖通與瀉相類, 大率通爲輕而瀉爲重也. 凡痺麻蔚滯, 經隧不{湍=流@『儒門事親』}, 非通齊莫能愈也. 所謂補齊者, 補其不足也. 俚人皆知山藥丸ㆍ鹿茸丸之補齊也, 然此乃衰老下脫之人方宜用之. 今往往於少年之人用之, 其舛甚矣. 古之甘平ㆍ甘溫ㆍ苦溫ㆍ辛溫皆作補齊, 豈獨硫黃ㆍ天雄然後爲補哉. 況五藏各有補瀉, 肝實瀉心, 肺虛補腎. 經曰: 東方實, 西方虛; 寫南方, 補北方. 大率虛有六: 表虛ㆍ裏虛ㆍ上虛ㆍ下虛ㆍ陰虛ㆍ陽虛. 設陽虛則以乾薑ㆍ附子, 陰虛則補以大黃ㆍ硝石. 世傳以熱爲補, 以寒爲寫, 訛非一日, 豈知酸ㆍ苦ㆍ甘ㆍ辛ㆍ醎各補其藏. 內經曰: 精不足者補之以味. 善用藥者使病去而五穀進者, 眞得補之道也. 若大邪未去, 方滿方悶, 心火方實, 腎水方耗, 而驟言鹿茸ㆍ附子, 庸詎知所謂補齊者乎? 所謂瀉齊者, 泄瀉之謂也. 諸痛爲實, 痛隨利減. 經曰: 實則瀉之, 實則散而寫之. 中滿者寫之於內, 大黃ㆍ牽牛ㆍ甘遂ㆍ巴豆之屬皆寫齊也, 惟巴豆不可不愼焉, 盖巴豆其性燥熱, 留毒不去, 變生他疾, 縱不得已而用之, 必以他藥制其毒, 盖百千證中或可一二用之, 非有暴急之疾, 大黃ㆍ牽牛ㆍ甘遂ㆍ芒硝足矣. 今人往往以芭荳熱而不畏, 以大黃寒而反畏, 庸詎知所謂瀉齊者哉. 所謂輕齊者, 風寒之邪始客皮膚, 頭痛身熱, 宜輕齊消風散, 升麻ㆍ葛根之屬也. 故內經曰: 因其輕而揚之. 發揚所謂觧表也. 疥癬痤疿宜觧表, 汗以泄之, 毒以薰之, 皆輕齊也. 故桂枝ㆍ麻黃ㆍ防風之流亦然, 設傷寒冒風, 頭痛身熱, 三日內用雙觧散及啑藥, 觧表出汗, 皆輕齊之云耳. 所謂重齊者, 鎭縋之謂也. 其藥則朱砂ㆍ水銀ㆍ沈香ㆍ水石ㆍ黃丹之倫, 以其體重故也. 久病咳嗽, 涎潮于上, 咽喉不利, 形羸不可峻攻, 以此縋之. 故內經曰: 重者因而減之. 貴其漸也. 所謂滑齊者, 周禮曰滑以養竅, 大便燥結, 小溲淋澁, 皆宜滑齊. 燥結者, 其麻人ㆍ郁李之類乎; 淋澁者, 其葵子ㆍ滑石之類乎. 前後不通者, 前後兩陰俱閉也, 此名曰三焦約也, 約猶束也, 宜先以滑齊潤養其燥, 然後攻之, 則無失矣. 所謂澁齊者, 寢汗不禁, 澁以麻黃根ㆍ防己; 滑泄不已, 澁以荳蔻ㆍ枯白礬ㆍ木賊ㆍ烏魚骨ㆍ罌粟殼. 凡酸味亦同乎澁者, 收歛之義也. 喘嗽上奔, 以虀汁烏梅煎, 寧肺者, 皆酸澁齊也. 然此數種, 當先論其本, 以攻去其邪, 不可執一以澁, 便爲万全也. 所謂燥齊者, 積寒久冷, 食已不飢, 吐利腥穢, 屈伸不便, 上下所出水液澄徹淸冷, 此爲大寒之故, 宜用乾薑ㆍ良薑ㆍ附子ㆍ胡椒輩以燥之, 非積寒之病不可用也. 若久服則變血溢血泄ㆍ大枯大涸ㆍ溲便癃閟ㆍ聾瞽痿弱之疾, 設有久服而此疾不作者, 愼勿執以爲是, 盖疾不作者或一二, 誤死者百千也. 若病濕者, 則白朮ㆍ陳皮ㆍ木香ㆍ防己ㆍ蒼朮等皆能除濕, 亦燥之平齊也. 若黃連ㆍ黃蘖ㆍ梔子ㆍ大黃, 其味皆苦, 苦屬火, 皆能燥濕, 此內經之本旨也, 與世相違久矣. 嗚呼! 豈獨薑附之儔方爲燥齊乎. 所謂濕齊者, 潤濕之謂也. 雖與滑相類, 其閒少有不同. 內經曰: 辛以潤之. 盖辛能走氣, 能化液故也. 若夫硝性雖鹹, 本屬眞陰之水, 誠濡枯之上藥也. 人有枯涸皴揭之病, 非獨金化爲然, 盖有火以乘之, 非濕齊莫能愈也.
CC	服藥一差轉成他病說
ZZ	語云: 子之所愼, 齋ㆍ戰ㆍ疾. 又曰: 丘未達, 不敢嘗. 此言服藥不可不畏愼也. 然世有百{十=千@『儒門事親』}年相襲之蔽至今不除者, 敢略數一二, 使後車改轍, 不蹈前覆. 夫傷寒ㆍ瘟疫ㆍ時氣ㆍ中暑ㆍ風溫ㆍ風瘧與中酒ㆍ傷食者, 其初相類, 此最誤人. 或先一日頭痛, 曾傷酒便歸過于酒, 曾傷食便歸過于食, 初覺滿悶, 醫者不察其脉, 不原其始, 徑用備急丹ㆍ纏積丹ㆍ軟金丸ㆍ酒癥丸, 此藥犯芭豆, 或出油不盡, 大熱大毒, 走泄五ㆍ七行或十餘行, 其人必津液枯涸, 腸胃轉燥, 發黃瘀熱, 目赤口乾, 恍惚潮熱, 昬憒惑狂, 諸熱交作, 如此誤死者不可勝擧. {差=若@『儒門事親』}其人或本因酒食致過, 亦能頭痛身熱, 戰慄惡寒, 醫者不察其脉, 不究其原, 反作傷食發之, 桂枝ㆍ麻黃ㆍ升麻之屬以汗觧之, 汗而不觧, 轉轉疑惑, 反生他證, 如此誤死者可勝計哉. 又如久病咳嗽, 形體羸瘦, 食飮減少, 旦靜夜劇, 醫者不察, 便與烏梅ㆍ罌粟殼ㆍ紫苑ㆍ枯礬, 如此峻攻, 嗽疾未除, 澁滯之病作矣. 嗽加之澁, 飮食彌減, 醫者不察, 更以熱齊養胃, 溫齊和脾, 致令頭面汗出, 燥熱潮發, 形容瘦瘁, 涎液上出, 流如湧泉, 若此死者不可勝數. 又如婦人產餘之疾, 皆是敗血惡物, 發作寒熱, 臍腹撮痛, 乳潼枯涸, 食飮消減, 醫者不察, 便謂產後血出數斗, 氣血俱虛, 便用溫熱之齊養血補虛, 止作寒治, 擧世皆然. 豈知婦人之孕, 如天地之孕物也, 物以陰陽和合而後生, 人亦以陰陽和合而後孕, 偏陰偏陽豈有孕乎. 此與禾黍瓜果之屬何異哉, 若水旱不時, 則華之與實俱痿落矣, 此又與孕而不育者復何異哉? 七月立秋後十八日寸草不結者, 猶天寒故也, 今婦人姙娠終十月無難而生, 反謂之寒, 何不察其理之甚也. 竊譬之治塼者, 炎火在下, 以水沃其窯之巓, 遂成塼矣, 塼旣出窯, 窯頓寒耶. 世俗竟傳黑神散之屬治產後一十八證, 非徒其不愈, 則經脉涸閉, 前後淋閟, 嘔吐嗽疾, 凡百熱證生矣, 若此誤死者不可計之. 曷若四物湯與涼鬲散對停, 大作湯齊而下之, 利以數行, 惡物俱盡, 後服淡甘之齊自愈矣. 又如小兒腹滿喘嗽, 痰涎不利, 醫者不察, 便用白餠子之屬, 夫白餠子, 芭豆大熱有大毒, 兼用膩粉, 其後必生口瘡ㆍ上喘欬嗽ㆍ嘔吐不嗜飮食之疾, 然此治貧家小兒猶或可效, 膏梁之家必生他病, 又何疑哉. 又如寫利之疾歲歲有之, 醫者不察, 便用聖散子之屬, 乾薑ㆍ赤石脂ㆍ烏梅ㆍ甖粟囊ㆍ官桂ㆍ石榴皮ㆍ龍骨ㆍ牡礪之屬, 變生小便癃閟, 甚者爲脹, 又甚者水腫之疾生矣, 閒有愈者病之微者也, 甚則必不愈矣. 又如人病停飮, 或因夏月傷冷過多, 皆爲脾胃客氣有餘也, 宜逐而去之, 醫者不可以爲脾衰而補之, 則痞者更痞, 滿者更滿, 復有芭豆丸下之者, 病雖少觧, 必不嗜食, 上燥之病生矣. 又如人因閃肭膝腂, 肘腕大痛, 醫者不察, 便用䤵針出血, 如未愈者, 再三刺血, 出血旣多, 遂成跛躄. 內經曰: 足得血而能步, 血盡安得步哉. 若余治閃肭則不然, 以禹功散或通經二ㆍ三錢, 下神祐丸或除濕丹百餘丸, 峻寫一ㆍ二十行, 則痛出當痒發, 痛屬夏, 痒屬秋, 秋出則夏衰矣, 此五行勝復之理也. 故凡腰胯脇痛, 杖瘡落馬, 墜墮打撲, 莫不同然. 盖此痛得之於外, 非其先元虛元弱. 古人云: 痛隨利減. 宜峻瀉一ㆍ二十行畢, 但忌熱酒, 可一藥而愈, 勿謂峻寫, 輕侮此法. 昔有齒痛連月不止, 以鐵鈐鈕取之, 血不止而死. 又有人因上下齒痛, 凡百痛者輒取, 不數年上下齒盡, 至五十歲生硬之物皆不能食. 夫上下齒痛, 皆由手足陽明二經風熱甚而痛矣, 可用大小承氣湯ㆍ藏用丸ㆍ祛風丸等藥瀉之, 則痛當自止. 內經曰: 諸痛痒瘡瘍皆屬心火. 啓玄子云: 百端之起皆自心生, 心者火也, 火生土之故也. 出牙之誤, 不可不知. 又如治水腫痛者, 多用水銀ㆍ輕粉ㆍ白丸子大毒之藥下之, 水腫未消而牙齒落, 牙齒落而不進食, 水盡而立斃; 復有人於兩足鍼之, 水出如泉, 水盡亦斃.
CC	偶有所遇厥疾獲瘳記
ZZ	余昔過夏邑西, 有婦人病腹脹如鼓, 飮食乍進乍退, 寒熱更作而時吐嘔, 且三載矣, 師覡符呪無所不至, 惟俟一死. 會十月農隙, 田夫聚獵, 一犬役死, 磔于大樹根盤, 遺腥在其上. 病婦偶至樹根, 頓覺昬憒眩瞀不知人, 枕于根側, 口中蟲出, 其狀如蛇, 口眼皆具, 以舌舐其遺腥. 其人驚見長蟲, 兩袖裹其手, 按蟲頭極力而出之, 且二尺許, 重幾斤, 剖而視之, 以示諸人, 其婦遂愈, 蟲亦無名, 此正與華元化治法同, 盖偶得吐法耳. 又有一書生瘧閒日一作, 將秋試, 及試之日乃瘧之期, 書生憂甚, 誤以葱蜜合食, 大吐涎數升, 瘀血宿食皆盡, 同室驚畏, 至來日入院, 瘧亦不發, 亦偶得吐法耳. 正隆閒有聖旨取汴梁諸匠氏, 有木匠趙作頭ㆍ鐵匠杜作頭, 行次失路, 迷至大宅乞宿. 主人不納, 曰: 家中有人重病, 不敢納君. 杜作頭紿曰: 此趙公乃汴梁太醫之家, 今蒙上司見召, 迷路至此, 盖病者當愈而遇此公也. 主人默而入, 良久復出, 將邀二人入室, 與之食已, 主人起請曰: 煩太醫看病何如. 趙見而笑曰: 一藥可愈. 二人竊議曰: 來時所携熟藥, 寄他車上, 此中實無奈何? 杜曰: 此甚易耳. 潜出門, 得牛糞一塊, 作三十粒, 下以溫水, 少頃, 病人覺胷中如蟲行, 一涌而出, 狀若小蜣蜋一二升, 以手探之, 又約一升, 頓覺病去. 明日主人出謝曰: 百歲老人未嘗見此神效之藥也. 禮餞二人遂歸. 嗚呼! 此二子小人也, 欲苟一時之寢, 遂以穢物治人, 亦偶得吐法耳. 又有一婦病風癇, 從六七歲因驚風得之, 自後三二年閒一二作, 至五七年五七作, 逮三十餘歲至四十歲, 日作或一日十餘作, 以至昬癡健忘, 求死而已. 會興定歲大飢, 遂採百草而食, 於水瀕採一種草, 狀若葱屬, 炮烝而食之, 食訖, 向五更覺心中不安, 吐涎如膠, 連日不止, 約一二斗, 汗出如洗, 初昬困, 後三日輕健非曩之比, 病去食進, 百脉皆和. 省其所食, 不知何物, 訪問諸人, 乃憨葱苗也. 憨葱苗者本草所謂藜蘆苗是也. 圖經云: 藜蘆苗吐風病. 此亦偶得吐法耳. 又有一婦年三十餘, 病滑泄經年, 皆云虛中有積, 以無憂散五七日一服, 至二十服不效, 又服纏積丹ㆍ軟金丸諸藥皆不效, 其人服藥愈速, 病勢愈甚, 食飮日減. 人或謂曰: 此休息痢也, 宜灸中脘及左右穴, 臍下氣海及膀胱穴, 以三里引之, 每年當冬至ㆍ夏至日灸之. 前後僅万余壯. 忽門外或者曰: 此病我屢諳, 盖大傷飮之故, 卽目桃花正開, 俟其落時, 以長棘針刺之, 得數十蕚, 勿犯人手, 以白麵和作餠子, 文武火燒令熟, 嚼爛, 以米飮湯下之. 病人如其言服之, 不一二時瀉如傾, 前後瀉六ㆍ七日, 僅數百行, 昬困無所知覺, 惟索冷水徐徐而飮, 至六七日少省, 尒後食日進, 神日昌, 氣血日和, 不數年生二子, 此人本不知桃花蕚有取積之神效, 亦偶得瀉法耳. 余昔過株林, 見一童子誤呑銅鐵之物, 成疾而羸, 足不勝身. 會六七月淫雨不止, 無薪作食, 過飢數日, 一旦隣牛死, 聞作葵羹粳飯, 病人乘飢頓食之, 良久泄注如傾, 覺腸中痛, 遂下所呑之物. 余因悟內經中肝苦急, 急食甘以緩之, 牛肉ㆍ大棗ㆍ葵菜皆甘物也, 故能寬緩腸胃, 且腸中久空, 又遇甘滑之物, 此銅鐵所以下也, 亦偶得瀉法耳. 頃有老人年八十歲, 藏府澁滯, 數日不便, 每臨後時, 目前星飛, 頭目昬眩, 鼻塞腰痛, 積漸食減, 縱得少便, 結燥如彈. 一日友人命食血藏葵羹ㆍ油渫菠薐菜, 遂頓食之, 日日不乏, 前後皆利, 食進神淸, 年九十歲無疾而終. 圖經云: 菠菜寒, 利腸胃. 芝麻油炒而食之, 利大便. 葵寬腸利小溲. 年老之人大小便不利最爲急切. 此亦偶得瀉法耳. 昔一士人趙仲溫赴試, 暴病兩目赤腫, 睛翳不能識路, 大痛不任, 欲自尋死. 一日與同儕釋悶坐於茗肆中, 忽鉤窓脫鉤, 其下正中仲溫額上, 髮際裂長三四寸, 紫血流數升, 血止自怪能通路而歸, 來日能辨屋{脊=眷@『儒門事親』}, 次見瓦溝, 不數日復故, 此不藥不針, 誤出血而愈矣. 夫出血者乃發汗之一端也, 亦偶得出血法耳. 嗚呼! 世人欲論治大病, 舍汗下吐三法, 其余何足言哉. 此一說讀之者當大笑耳, 今之醫者宜熟察之可也, 人能謹察其眞中之誤, 精究其誤中之眞, 反覆求之, 無病不愈. 余之所以書此者, 庶後之君子知余之用心非一日也. 又有病目不覩者, 思食苦苣, 頓頓不闕. 醫者以爲有蟲, 曾不周歲, 兩目微痛如蟲行, 大眥漸明, 俄然大見. 又如北方貴人, 愛食乳酪ㆍ牛酥ㆍ羊ㆍ生魚膾ㆍ鹿脯ㆍ猪腊ㆍ海味ㆍ甘肥之物, 皆蟲之萌也, 然而不生蟲者, 盖筵會中多胡荽ㆍ蕪荑醬ㆍ鹵汁皆能殺九蟲. 此二者亦偶得服食法耳, 智者讀此當觸類而長之.
CC	水觧
ZZ	余昔訪靈臺問太史, 見銅壺之漏水焉. 太史召司水者曰: 此水已三環週, 水滑則漏迅, 漏迅則刻差, 當易新水. 余劃然而悞曰: 天下之水, 用之滅火則同, 濡槁則同; 至於性從地變, 質與物迁, 未嘗同焉. 故蜀江濯錦則鮮, 濟源烹楮則㵿. 南陽之潭漸于菊, 其人多{者=壽@『儒門事親』}, 遼東之澗通于葠, 其人多髮. 晉之山產礬石, 泉可愈疸; 戎之麓伏硫黃, 湯可浴癘. 楊子宜荈, 淮萊宜醪. 滄鹵能塩, 阿井能膠. 澡垢以汚, 茂田以苦. 癭消于藻帶之波, 痰破于半夏之洳. 冰水咽而霍亂息, 流水飮而癃閟通. 雪水洗目而赤退, 鹹水濯肌而癆乾. 菜之以爲虀, 鐵之以爲漿. 麴之以爲酒, 蘖之以爲醋. 千派万種, 言不容盡. 至于井之水一也, 尙數名焉, 況其他者乎? 反酌而傾曰倒流, 出甃未放曰無根, 無時初出曰新汲, 將旦首汲曰井華. 夫一井之水而功用不同, 豈烹煮之閒, 將行藥勢, 獨不擇夫水哉! 昔有患小溲閟者, 衆工不能差, 予易之長川之急流, 取前藥而沸之, 一飮立溲. 九疇聞之曰: 精乎哉論也, 近讀靈樞經, 有半夏湯治不瞑, 以流水千里外者八升, 楊之万遍, 取其淸五升, 炊以葦水火, 正與此論合. 乃知子和之於毉, 觸一事一物皆成治法, 如張長史草書妙天下, 得之公孫劒器. 吁! 用心亦勞矣. 後之用水者, 當以子和之言爲制, 余于是乎作水觧.
ZZ	醫方類聚卷之一
