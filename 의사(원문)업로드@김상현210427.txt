//21. 1. 12. 김진웅 작업 의견
//- 없는 글자 : {@盧+瓜} {@虗+亐} {@片+戈} {@石+苪}
//- 마멸자 : {★=光@} {★★=閫奧@} {★=旋@} {啐=晬@불명확} {問=間@불명확} {★=塞@} {★★=慢則@} {★★=盡得@} {★=春@} {★=陳@} {★=陣@} {★=傅@} {★★=哮喘@}
//- 확장글자 : 𨿅 𦡈 𤀧 𦿆 𤷒 𢧵 𧷤 𪒠 𦔳 𧺯 𡠉 𥆨 𦚤 𨽾
//
//21. 4. 27. 김상현 업로드 의견
//- 없는 글자 2개 검색 {@盧+瓜=𤬛} {@片+戈=𢦤}
//- 이미지상 들여쓴 본문은 Z1로 수정
//- 범례, 목차는 권1~10과 별개임. 원본의 목차 중 일부 페이지 누락. (범례, 목차 텍스트 삽입은 어디에?)
//
((LV))	AA
((OR))	醫史卷之一

((LV))	XX
((OR))	浚儀李濂輯

((LV))	OO
((OR))	纂輯醫史凡例 七條

((LV))	ZZ
((OR))	一․歷代名醫, 凡史傳所載者, 謹備錄之於前五卷矣. 其有散見各家文集者亦錄之以備遺, 則俱列於後五卷. 

((LV))	ZZ
((OR))	一․古之名醫, 前史已有傳者, 旣錄之矣. 乃若張仲景․王叔和․啓玄子, 皆醫之宗也, 良不可無傳, 今皆補之. 其絶無事實, 如巫咸․巫彭․矯氏․兪氏․盧氏․崔文子․公孫光之類則闕之. 

((LV))	ZZ
((OR))	一․凡各家文集中所載序記․雜文, 凡爲名醫而作者, 寔繁其篇, 悉弗錄, 盖不可勝錄也. 

((LV))	ZZ
((OR))	一․諸名醫學本素․難․方術醇正者則錄之. 如晉書所載佛圖澄․單道開之類, 頗涉幻誕, 悉黜之不錄, 恐滋後人之惑. 

((LV))	ZZ
((OR))	一․凡區區別有見聞, 本傳之所未及者, 或間有一得之愚, 亦僣附傳後, 以諗觀者. 

((LV))	ZZ
((OR))	一․近代名醫, 如劉守眞․張子和, 李明之諸子, 平生著述頗多, 其治療奇驗不可勝數, 而金․元史載之甚畧, 今姑依史錄之, 不敢增也. 

((LV))	ZZ
((OR))	一․山林索居, 書籍鮮少, 故於古之名醫, 蒐羅未盡. 增廣補遺, 以俟轉雅君子. 凡例(畢)

((LV))	OO
((OR))	醫史目錄

((LV))	XX
((OR))	浚儀李濂輯

((LV))	BB
((OR))	左傳二人

((LV))	CC
((OR))	醫和傳 [sm/緩]

((LV))	ZZ
((OR))	醫和者, 秦醫也. 晉平公十七年, 公疾病, 求醫於秦, 秦景公使和視之, 曰, 疾不可爲也, 是謂近女室, 疾如蠱. 非鬼非食, 惑以喪志, 良臣將死, 天命不祐. 公曰, 女不可近乎. 對曰, 節之. 先王之樂, 所以節百事也, 故有五節, 遲速本末以相及, 中聲以降. 五降之後, 不容彈矣. 於是有煩手淫聲, 慆堙心耳, 乃忘平和, 君子弗聽也. 物亦如之. 至於煩, 乃舍也已, 無以生疾. 君子之近琴瑟, 以儀節也, 非以慆心也. 天有六氣, 降生五味, 發爲五色, 徵爲五聲, 淫生六疾. 六氣曰陰․陽․風․雨․晦․明也, 分爲四時, 序爲五節, 過則爲菑, 陰淫寒疾, 陽淫熱疾, 風淫末疾, 雨淫腹疾, 晦淫惑疾, 明淫心疾. 女, 陽物而晦時, 淫則生內熱惑蠱之疾. 今君不節, 不時, 能無及此乎. 出, 告趙孟. 趙孟曰, 誰當良臣. 對曰, 主是謂矣. 主相晉國, 於今八年, 晉國無亂, 諸侯無闕, 可謂良矣. 和聞之, 國之大臣, 榮其寵祿, 任其大節. 其菑禍興, 而無改焉, 必受其咎. 今君至於淫以生疾, 將不能圖恤社稷, 禍孰大焉. 主不能禦, 吾是以云也. 趙孟曰, 何爲蠱. 對曰, 淫溺惑亂之所生也. 於文, 皿蟲爲蠱, 穀之飛亦爲蠱. 在周易, 女惑男, 風落山謂之蠱, 皆同物也. 趙孟曰, 良醫也. 厚其禮而歸之. 是歲也, 趙文子卒, 十年而平公薨. 先是晉景公之十九年, 公疾病, 亦使求醫於秦, 秦桓公使醫緩爲之. 未至, 公夢疾爲二豎子, 曰, 彼良醫也, 懼傷我, 焉逃之. 其一曰, 居盲之上, 膏之下, 若我何. 緩至曰, 疾不可爲也. 在盲之上, 膏之下, 攻之不可, 達之不及, 藥不至焉, 不可爲也. 公曰, 良醫也. 亦厚爲之禮而歸之. 無幾而景公薨. 或曰緩卽和也, 音訛耳. 

((LV))	Z1
((OR))	或問, 醫和診晉侯之脉而知其良臣將死. 有是理邪. 曰, 有之. 不聞僧智緣乎. 智緣診父之脉, 而能道其子之吉凶, 罔不奇中. 王珪盖嘗疑之, 荊公曉之以爲實有是理. 夫診子旣可以知父, 則診君亦可以知臣, 非洞達陰陽造化之妙者, 其孰能與于斯. 

((LV))	BB
((OR))	史記二人

((LV))	CC
((OR))	扁鵲傳

((LV))	ZZ
((OR))	扁鵲者, 渤海郡鄚人也, 姓秦氏, 名越人. 少時爲人舍長. 舍客長桑君過, 扁鵲獨奇之, 常謹遇之. 長桑君亦知扁鵲非常人也. 出入十餘年, 乃呼扁鵲私坐, 間與語曰, 我有禁方, 年老, 欲傳與公, 公毋泄. 扁鵲曰, 敬諾. 乃出其懷中藥予扁鵲, 飮是以上池之水三十日, 當知物矣. 乃悉取其禁方書盡與扁鵲, 忽然不見, 殆非人也. 扁鵲以其言飮藥三十日, 視見垣一方人. 以此視病, 盡見五藏癥結, 特以診脉爲名耳. 爲醫或在齊, 或在趙. 在趙者名扁鵲. 當晉昭公時, 諸大夫彊而公族弱, 趙簡子爲大夫, 專國事. 簡子疾, 五日不知人, 大夫皆懼, 於是召扁鵲. 扁鵲入, 視病, 出, 董安于問扁鵲, 扁鵲曰, 血脈治也, 而何恠. 昔秦繆公嘗如此, 七日而寤. 寤之日, 告公孫支與子輿曰, 我之帝所甚樂, 吾所以久者, 適有所學也. 帝告我, 晉國且大亂, 五世不安, 其後將霸, 未老而死. 霸者之子且令而國男女無別. 公孫支書而藏之, 秦策於是出. 夫獻公之亂, 文公之霸, 而襄公敗秦師於殽而歸縱淫. 此子之所聞. 今主君之病與之同, 不出三日必間, 間必有言也. 居二日半, 簡子寤, 語諸大夫曰, 我之帝所甚樂, 與百神遊於鈞天, 廣樂九奏萬舞, 不類三代之樂, 其聲動心. 有一熊欲援我, 帝命我射之, 中熊, 熊死. 有羆來, 我又射之, 中羆, 羆死. 帝甚喜, 賜我二笥, 皆有副. 吾見兒在帝側, 帝屬我一翟犬, 曰, 及而子之壯也, 以賜之. 帝告我, 晉國且世衰, 七世而亡. 嬴姓將大敗周人於范魁之西, 而亦不能有也. 董安于受言書而藏之, 以扁鵲言告簡子, 簡子賜扁鵲田四萬畆. 其後扁鵲過虢. 虢太子死, 扁鵲至虢宮門下, 問中庶子喜方者曰, 太子何病. 國中治穰過於衆事. 中庶子曰, 太子病血氣不時, 交錯而不得泄, 暴發於外, 則爲中害. 精神不能止邪氣, 邪氣畜積而不得泄, 是以陽緩而陰急, 故暴蹷而死. 扁鵲曰, 其死何如時. 曰, 雞鳴至今. 曰, 收乎. 曰, 未也, 其死未能半日也. 言臣齊勃海秦越人也, 家在於鄚, 未嘗得望精光, 侍謁於前也. 聞太子不幸而死, 臣能生之. 中庶子曰, 先生得無誕之乎. 何以言太子可生也. 臣聞上古之時, 醫有兪跗, 治病不以湯液․醴灑․鑱石․撟引․案杭․毒熨, 一撥見病之應, 因五藏之輸, 乃割皮解肌, 訣脉結筋, 搦髓腦, 揲荒爪幕, 湔浣腸胃, 漱滌五藏, 練精易形. 先生之方能若是, 則太子可生也, 不能若是, 而欲生之, 曾不可以告咳嬰之兒. 終日, 扁鵲仰天歎曰, 夫子之爲方也, 若以管窺天, 以郄視文. 越人之爲方也, 不待切脉․望色․聽聲․冩形, 言病之所在. 聞病之陽, 論得其陰, 聞病之陰, 論得其陽. 病應見於大表, 不出千里, 决者至衆, 不可曲止也. 子以吾言爲不誠, 試入診太子, 當聞其耳鳴而鼻張, 循其兩股, 以至於陰, 當尙溫也. 中庶子聞扁鵲言, 目眩然而不瞚, 舌橋然而不下, 乃以扁鵲言入報虢君. 虢君聞之大驚, 出見扁鵲於中闕, 曰, 竊聞高義之日久矣, 然未嘗得拜謁於前也. 先生過小國, 幸而舉之, 偏國寡臣幸甚. 有先生則活, 無先生則棄捐塡溝壑, 長終而不得反. 言未卒, 因噓唏服臆, 䰟精泄橫, 流涕長潸, 忽忽承䀹, 悲不能自止, 容貌變更. 扁鵲曰, 若太子病, 所謂尸蹷者也. 夫以陽入陰中, 動胃繵緣, 中經維絡, 別下於三焦․膀胱, 是以陽脉下遂, 陰脉上爭, 會氣閉而不通, 陰上而陽內行, 下內鼓而不起, 上外絶而不爲使. 上有絶陽之絡, 下有破陰之紐, 破陰絶陽之色已廢, 脉亂, 故形靜如死狀. 太子未死也. 夫以陽入陰支蘭藏者生, 以陰入陽支蘭藏者死. 凡此數事, 皆五藏蹙中之時暴作也. 良工取之, 拙者疑殆. 扁鵲乃使弟子子陽厲鍼砥石, 以取外三陽五會. 有間, 太子蘇. 乃使子豹爲五分之熨, 以八减之齊和煑之, 以更熨兩臍下. 太子起坐, 更適陰陽, 但服湯二旬而復故. 故天下盡以扁鵲爲能生死人. 扁鵲曰, 越人非能生死人也, 此自當生者, 越人能使之起耳. 扁鵲過齊, 齊桓侯客之. 入朝見, 曰, 君有疾在腠理, 不治將深. 桓侯曰, 寡人無疾. 扁鵲出. 桓侯謂左右曰, 醫之好利也, 欲以不疾者爲功. 後五日, 扁鵲復見, 曰, 君有疾在血脉, 不治恐深. 桓侯曰, 寡人無疾. 扁鵲出, 桓侯不恱. 後五日, 扁鵲復見, 曰, 君有疾在腸胃間, 不治將深. 桓侯不應. 扁鵲出, 桓侯不恱. 後五日, 扁鵲復見, 望見桓侯而退走. 桓侯使人問其故. 扁鵲曰, 疾之居腠理也, 湯熨之所及也, 在血脉, 鍼石之所及也, 其在腸胃, 酒醪之所及也, 其在骨髓, 雖司命無柰之何. 今在骨髓, 臣是以無請也. 後五日, 桓侯體病, 使人召扁鵲, 扁鵲已逃去. 桓侯遂死. 使聖人預知微, 能使良醫得蚤從事, 則疾可已, 身可活也. 人之所病, 病疾多, 而醫之所病, 病道少. 故病有六不治, 驕恣不論於理, 一不治也, 輕身重財, 二不治也, 衣食不能適, 三不治也, 陰陽幷, 藏氣不定, 四不治也, 形羸不能服藥, 五不治也, 信巫不信醫, 六不治也. 有此一者, 則重難治也. 扁鵲名聞天下. 過邯鄲, 聞貴婦人, 卽爲帶下醫, 過𨿅陽, 聞周人愛老人, 卽爲耳目痺醫, 來入咸陽, 聞秦人愛小兒, 卽爲小兒醫, 隨俗爲變. 秦太醫令李䤈自知伎不如扁鵲也, 使人刺殺之. 至今天下言脉者, 由扁鵲也. 

((LV))	Z1
((OR))	秦越人醫術之神如此, 其於明哲保身之道, 宜無不悉矣, 而乃爲䤈所害. 夫䤈之媢嫉不仁, 固弗俟言, 亦不足責矣. 越人罹其毒而莫炳其幾, 先得無於大智之道, 亦有所未周乎. 噫, 秦法甚嚴, 而使典醫者擅殺一神醫未聞罪之, 則秦之紀綱․律令, 抑又可知已. 悲夫. 

((LV))	CC
((OR))	太倉公傳

((LV))	ZZ
((OR))	太倉公者, 齊太倉長, 臨菑人也, 姓淳于氏, 名意. 少而喜醫方術. 高后八年, 更受師同郡元里公乘陽慶. 慶年七十餘, 無子, 使意盡去其故方, 更悉以禁方予之, 傳黃帝․扁鵲之脉書, 五色診病, 知人死生, 决嫌疑, 定可治, 及藥論, 甚精. 受之三年, 爲人治病, 决死生多驗. 然左右行游諸侯, 不以家爲家, 或不爲人治病, 病家多怨之者. 文帝四年中, 人上書言意, 以刑罪當傳西之長安. 意有五女, 隨而泣. 意怒, 罵曰, 生子不生男, 緩急無可使者. 於是少女緹縈傷父之言, 乃隨父西. 上書曰, 妾父爲吏, 齊中稱其廉平, 今坐法當刑. 妾切痛死者不可復生而刑者不可復續, 雖欲改過自新, 其道莫由, 終不可得. 妾願入身爲官婢, 以贖父刑罪, 使得改行自新也. 書聞, 上悲其意, 此歲中亦除肉刑法. 意家居, 詔召問所爲治病死生驗者幾何人. 主名爲誰. 詔問故太倉長臣意, 方伎所長及所能治病者. 有其書無有. 皆安受學. 受學幾何歲. 嘗有所驗. 何縣里人也. 何病. 醫藥已其病之狀皆何如. 具悉而對. 臣意對曰, 自意少時, 喜醫藥, 醫藥方試之多不驗者. 至高后八年, 得見師臨菑元里公乘陽慶. 慶年七十餘, 意得見事之. 謂意曰, 盡去而方書, 非是也. 慶有古先道遺傳黃帝․扁鵲之脉書, 五色診病, 知人生死, 决嫌疑, 定可治, 及藥論書, 甚精. 我家給富, 心愛公, 欲盡以我禁方書悉教公. 臣意卽曰, 幸甚. 非意之所敢望也. 臣意卽避席再拜謁, 受其脉書上下經․五色診․奇咳術, 揆度陰陽․外變․藥論․石神․接陰陽禁書. 受讀解驗之, 可一年所. 明歲卽驗之, 有驗, 然尙未精也, 要事之三年所, 卽嘗已爲人治, 診病决死生, 有驗, 精良. 今慶已死十年所, 臣意年盡三年, 年三十九歲也. 

((LV))	ZZ
((OR))	齊侍御史成, 自言病頭痛, 臣意診其脉, 告曰, 君之病惡, 不可言也. 卽出, 獨告成弟昌曰, 此病疽也, 內發於腸胃之間, 後五日當𦡈腫, 後八日嘔膿死. 成之病得之飮酒且內. 成卽如期死. 所以知成之病者, 臣意切其脉, 得肝氣, 肝氣濁而靜, 此內關之病也. 脉法曰, 脉長而弦, 不得代四時者, 其病主在於肝. 和卽經主病也, 代則絡脉有過, 經主病和者, 其病得之筋髓裏, 其代絶而脉賁者, 病得之酒且內. 所以知其後五日而𦡈腫, 八日嘔膿死者, 切其脉時, 少陽初代. 代者經病, 病去過人, 人則去. 絡脉主病, 當其時, 少陽初關一分, 故中熱而膿未發也, 及五分, 則至少陽之界, 及八日, 則嘔膿死, 故上二分而膿發, 至界而𦡈腫, 盡泄而死. 熱上則熏陽明, 爛流絡, 流絡動則脉結發, 脉結發則爛解, 故絡交. 熱氣已上行, 至頭而動, 故頭痛. 

((LV))	ZZ
((OR))	齊王中子諸嬰兒小子病, 召臣意診. 切其脉, 告曰, 氣鬲病. 病使人煩懣, 食不下, 時嘔沫. 病得之少憂, 數忔食飮. 臣意卽爲之作下氣湯以飮之, 一日氣下二日能食, 三日卽病癒. 所以知小子之病者, 診其脉, 心氣也, 濁躁而經也, 此絡陽病也. 脉法曰, 脉來數病去難而不一者, 病主在心. 周身熱, 脉盛者, 爲重陽. 重陽者, 逷心主. 故煩懣食不下則絡脉有過, 絡脉有過則血上出, 血上出者死. 此悲心所生也, 病得之憂也. 

((LV))	ZZ
((OR))	齊郞中令循病, 衆醫皆以爲蹷, 人中而剌之. 臣意診之, 曰, 湧疝也, 令人不得前後溲. 循曰, 不得前後溲三日矣. 臣意飮以火齊湯, 一飮則前溲, 再飮大溲, 三飮而疾愈. 病得之內. 所以知循病者, 切其脉時, 右口氣急, 脉無五藏氣, 右口脉大而數, 數者中下熱而湧, 左爲下, 右爲上, 皆無五藏應, 故曰湧疝. 中熱, 故溺赤也. 

((LV))	ZZ
((OR))	齊中御府長信病, 臣意入診其脉, 告曰, 熱病氣也. 然暑汗, 脉少衰, 不死. 曰, 此病得之當浴流水而寒甚, 已則熱. 信曰, 唯. 然徃冬時, 爲王使於楚, 至莒縣陽周水, 而莒橋梁頗壊, 信則擥車轅未欲渡也, 馬驚, 卽墮, 信身入水中, 幾死, 吏卽來救信出之水中, 衣盡濡. 有問, 而身寒, 已, 熱如火, 至今不可以見寒. 臣意卽爲之液湯火齊逐熱, 一飮汗盡, 再飮熱去, 三飮病已. 卽使服藥, 出入二十日, 身無病者. 所以知信之病者, 切其脉時, 幷陰. 脉法曰, 熱病陰陽交者死. 切之不交, 幷陰, 幷陰者, 脉順淸而愈, 其熱雖未盡, 猶活也. 腎氣有時, 間濁, 在太陰脉口而希, 是水氣也. 腎固主水, 故以此知之. 失治一時, 卽轉爲寒熱. 

((LV))	ZZ
((OR))	齊王太后病, 召臣意入診脉, 曰, 風癉客脬, 難於大小溲, 溺赤. 臣意飮以火齊湯, 一飮卽前後溲, 再飮病已, 溺如故. 病得之流汗出滫, 滫者, 去衣而汗晞也. 所以知齊王太后病者, 臣意診其脉, 切其太陰之口, 溼然風氣也. 脉法曰, 沈之而大堅, 浮之而大緊者, 病主在腎. 腎切之而相反也, 脉大而躁. 大者, 膀胱氣也, 躁者, 中有熱而溺赤. 

((LV))	ZZ
((OR))	齊章武里曹山跗病, 臣意診其脉, 曰, 肺消癉也, 加以寒熱. 卽告其人曰, 死, 不治. 適其共養, 此不當醫治. 法曰, 後三日而當狂, 妄起行欲走, 後五日死. 卽如期死. 山跗病得之盛怒而以接內. 所以知山跗之病者, 臣意切其脉, 肺氣熱也. 脉法曰, 不平不鼓, 形弊. 此五藏高之遠數以經病也, 故切之時不平而代. 不平者, 血不居其處, 代者, 時參擊並至, 乍躁乍大也. 此兩絡脉絶, 故死不治. 所以加寒熱者, 言其人尸奪. 尸奪者, 形弊, 形弊者, 不當關灸鑱石及飮毒藥也. 臣意未徃診時, 齊太醫先診山跗病, 灸其足少陽脉口, 而飮之半夏丸, 病者卽泄注, 腹中虗, 又灸其少陰脉, 是壊肝剛絶深, 如是意損病者氣, 以故加寒熱. 所以後三日而當狂者, 肝一絡連屬結絶乳下陽明, 故絡絶, 開陽明脉, 陽明脉傷, 卽當狂走. 後五日死者, 肝與心相去五分. 故曰五日盡, 盡卽死矣. 

((LV))	ZZ
((OR))	齊中尉潘滿如病小腹痛, 臣意診其脉也, 遺積瘕也. 臣意卽謂齊太僕臣饒․內史臣繇曰, 中尉不復自止於內, 則三十日死. 後二十餘日, 溲血死. 病得之酒且內. 所以知潘滿如病者, 臣意切其脉深小弱, 其卒然合合也, 是脾氣也. 右脉口氣至緊小, 見瘕氣也. 以次相乘, 故三十日死. 三陰俱摶者, 如法, 不俱摶者, 决在急期, 一摶一代者, 近也. 故其三陰摶, 溲血如前止. 

((LV))	ZZ
((OR))	陽虗侯相趙章病, 召臣意. 衆醫皆以爲寒中, 臣意診其脉曰, 迵風. 迵風者, 飮食下嗌而輙出不留, 法曰五日死. 而後十日乃死, 病得之酒. 所以知趙章之病者, 臣意切其脉, 脉來滑, 是內風氣也. 飮食下嗌而輙出不留者, 法五日死, 皆爲前分界法. 後十日乃死, 所以過期者, 其人嗜粥, 故中藏實, 中藏實故過期. 師言曰, 安穀者過期, 不安穀者不及期. 

((LV))	ZZ
((OR))	濟北王病, 召臣意診其脉, 曰, 風蹶胷滿. 卽爲藥酒, 盡三石, 病已. 得之汗出伏地. 所以知濟北王病者, 臣意切其脉時, 風氣也, 心脉濁. 病法過入其陽, 陽氣盡而陰氣入. 陰氣入, 張則寒氣上而熱氣下, 故胷滿. 汗出伏地者, 切其脉, 氣陰. 陰氣者, 病必入中, 出及𤀧水也. 

((LV))	ZZ
((OR))	齊北宮司空命婦出於病, 衆醫皆以爲風入中, 病主在肺, 剌其足少陽脉. 臣意診其脉曰, 病氣疝, 客於膀胱, 難於前後溲, 而溺赤. 病見寒氣則遺溺, 使人腹腫. 出於病得之欲溺不得, 因以接內. 所以知出於病者, 切其脉大而實, 其來難, 是蹶陰之動也. 脉來難者, 疝氣之客於膀胱也. 腹之所以腫者, 言蹶陰之絡結小腹也. 蹶陰有過則脉結動, 動則腹腫. 臣意卽灸其足蹶陰之脉, 左右各一所, 卽不遺溺而溲淸, 小腹痛止. 卽更爲火齊湯以飮之, 三日而疝氣散, 卽愈. 

((LV))	ZZ
((OR))	故濟北王阿母自言足熱而懣, 臣意告曰, 熱蹶也. 則剌其足心各三所, 案之無出血, 病旋已. 病得之飮酒大醉. 濟北王召臣意診脉諸女子侍者, 至女子豎, 豎無病. 臣意告永巷長曰, 豎傷脾, 不可勞, 法當春嘔血死. 臣意告王曰, 才人女子豎何能. 王曰, 是好爲方, 多伎能, 爲所是案法新, 徃年市之民所, 四百七十萬曹, 偶四人. 王曰, 得毋有病乎. 臣意對曰, 豎病重, 在死法中. 王召視之, 其顔色不變, 以爲不然, 不賣諸侯所. 至春, 豎奉劔從王之側. 王去, 豎後, 王令人召之, 卽仆於厠, 嘔血死. 病得之流汗. 流汗者, 同法病內, 重毛髮而色澤, 脉不衰, 此亦關內之病也. 

((LV))	ZZ
((OR))	齊中大夫病齲齒, 臣意灸其左太陽明脉, 卽爲苦參湯, 日嗽三升, 出入五六日, 病已. 得之風, 及臥開口, 食而不嗽. 

((LV))	ZZ
((OR))	菑川王美人懷子而不乳, 來召臣意. 臣意徃, 飮以茛𦿆藥一撮, 以酒飮之, 旋乳. 臣意復診其脉, 而脉躁. 躁者有餘病, 卽飮以消石一齊, 出血, 血如豆比五六枚. 

((LV))	ZZ
((OR))	齊丞相舍人奴從朝入宮, 臣意見之食閨門外, 望其色有病氣. 臣意卽告宦者平. 平好爲脉, 學臣意所, 臣意卽示之舍人奴病, 告之曰, 此傷脾氣也, 當至春鬲塞不通, 不能食飮, 法至夏泄血死. 官者平卽徃告相曰, 君之舍人奴有病, 病重, 死期有日. 相君曰, 卿何以知之. 曰, 君朝時入宮, 君之舍人奴盡食閨門外, 平與倉公立, 卽視平曰, 病如是者死. 相卽召舍人奴而謂之曰, 公奴有病不. 舍人曰, 奴無病, 身無痛者. 至春果病, 至四月, 泄血死. 所以知奴病者, 脾氣周乘五藏, 傷部而交, 故傷脾之色也, 望之殺然黃, 察之如死靑之玆. 衆醫不知, 以爲大蟲, 不知傷脾. 所以至春死病者, 胃氣黃, 黃者土氣也, 土不勝木, 故至春死. 所以至夏死者, 脉法曰, 病重而脉順淸者曰內關. 內關之病, 人不知其所痛, 心急然無苦. 若加以一病, 死中春, 一愈順, 及一時. 其所以四月死者, 診其人時愈順, 愈順者, 人尙肥也. 奴之病得之流汗數出, 炙於火而以出見大風也. 

((LV))	ZZ
((OR))	菑川王病, 召臣意診脉, 曰, 蹶上爲重, 頭痛身熱, 使人煩懣. 臣意卽以寒水祔其頭, 剌足陽明脉, 左右各三所, 病旋已. 病得之沐髮未乾而臥. 診如前, 所以蹶, 頭熱至肩. 

((LV))	ZZ
((OR))	齊王黃姬兄黃長卿家有酒召客, 召臣意. 諸客坐, 未上食. 臣意望見王后弟宋建, 告曰, 君有病, 徃四五日, 君要脅痛不可俛仰, 又不得小溲, 不亟治, 病卽入濡腎. 及其未舍五藏, 急治之. 病方今客腎濡, 此所謂腎𤷒也. 宋建曰, 然. 建故有要脊痛. 徃四五日, 天雨, 黃氏諸倩見建家京下方石, 卽弄之, 建亦欲効之, 効之不能起, 卽復置之. 暮, 要脊痛, 不得溺, 至今不愈. 建病得之好持重. 所以知建病者, 臣意見其色, 太陽色乾, 腎部上及界要以下者枯四分所, 故以徃四五日知其發也. 臣意卽爲柔湯使服之, 十八日所而病愈. 

((LV))	ZZ
((OR))	濟北王侍者韓女病要背痛, 寒熱, 衆醫皆以爲寒熱也. 臣意診脉, 曰, 內寒, 月事不下也. 卽竄以藥, 旋下, 病已. 病得之欲男子而不可得也. 所以知韓女之病者, 診其脉時, 切之, 腎脉也, 嗇而不屬. 嗇而不屬者, 其來難․堅, 故曰月不下. 肝脉弦, 出左口, 故曰欲男子不可得也. 

((LV))	ZZ
((OR))	臨菑汜里女子薄吾病甚, 衆醫皆以爲寒熱篤, 當死, 不治. 臣意診其脉, 曰, 蟯瘕. 蟯瘕爲病, 腹大, 上膚黃麄, 循之戚戚然. 臣意飮以芫華一撮, 卽出蟯可數升, 病已, 三十日如故. 病蟯得之於寒溼, 寒溼氣宛篤不發, 化爲蟲. 臣意所以知寒薄吾病者, 切其脉, 循其尺, 其尺索剌麄, 而毛美奉髮, 是蟲氣也. 其色澤者, 中藏無邪氣及重病. 

((LV))	ZZ
((OR))	齊淳于司馬病, 臣意切其脉, 告曰, 當病迵風. 迵風之狀, 飮食下嗌輙後之. 病得之飽食而疾走. 淳于司馬曰, 我之王家食馬肝, 食飽甚, 見酒來, 卽走去, 驅疾至舍, 卽泄數十出. 臣意告曰, 爲火齊米汁飮之, 七八日而當愈. 時醫秦信在旁, 臣意去, 信謂左右閤都尉曰, 意以淳于司馬病爲何. 曰, 以爲迵風, 可治. 信卽笑曰, 是不知也. 淳于司馬病, 法當後九日死. 卽後九日不死, 其家復召臣意. 臣意徃問之, 盡如意診. 臣卽爲一火齊米汁, 使服之, 七八日病已. 所以知之者, 診其脉時, 切之, 盡如法. 其病順, 故不死. 

((LV))	ZZ
((OR))	齊中郞破石病, 臣意診其脉, 告曰, 肺傷, 不治. 當後十日丁亥溲血死. 卽後十一日, 溲血而死. 破石之病, 得之墮馬僵石上. 所以知破石之病者, 切其脉, 得肺陰氣, 其來散數, 道至而不一也, 色又乘之. 所以知其墮馬者, 切之, 得番陰脉. 番陰脉入虗裏, 乘肺脉, 肺脉散者, 固色變也乘之. 所以不中期死者, 師言曰病者安穀卽過期, 不安穀則不及期. 其人嗜黍, 黍主肺, 故過期. 所以溲血者, 診脉法曰, 病養喜陰處者順死, 喜養陽處者逆死. 其人喜自靜, 不躁, 又久安坐, 伏几而寐, 故血下泄. 

((LV))	ZZ
((OR))	齊王侍醫遂病, 自練五石服之. 臣意徃告之, 遂謂意曰, 不肖有病, 幸診遂也. 臣意卽診之, 告曰, 公病中熱. 論曰, 中熱不溲者, 不可服五石. 石之爲藥精悍, 公服之不得數溲, 亟勿服. 色將發臃. 遂曰, 扁鵲曰, 陰石以治陰病, 陽石以治陽病. 夫藥石者, 有陰陽水火之齊, 故中熱, 卽爲陰石柔齊治之, 中寒, 卽爲陽石剛齊治之. 臣意曰, 公所論遠矣. 扁鵲雖言若是, 然必審診, 起度量, 立規矩, 稱權衡, 合色脉表裏有餘不足順逆之法, 參其人動靜與息相應, 乃可以論. 論曰, 陽疾處內, 陰形應外者, 不加悍藥及鑱石. 夫悍藥入中, 則邪氣辟矣, 而宛氣愈深. 診法曰二陰應外, 一陽接內者, 不可以剛藥. 剛藥入則動陽, 陰病益衰, 陽病益著, 邪氣流行, 爲重困於兪, 忿發爲疽. 意告之後百餘日, 果爲疽發乳上, 入缺盆, 死. 此謂論之大體也, 必有經紀. 拙工有一不習, 文理陰陽失矣. 

((LV))	ZZ
((OR))	齊王故爲陽虗侯時, 病甚, 衆醫皆以爲蹷. 臣意診脉, 以爲𤷒, 根在右脅下, 大如覆杯, 令人喘, 逆氣不能食. 臣意卽以火齊粥且飮, 六日氣下, 卽令更服丸藥, 出入六日, 病已. 病得之內. 診之時不能識, 其經解大, 識其病所在. 臣意常診安陽武都里成開方, 開方自言以爲不病, 臣意謂之病苦沓風, 三歲四支不能自用, 使人瘖, 瘖卽死. 今聞其四支不能用, 瘖而未死也. 病得之數飮酒以見大風氣. 所以知成開方病者, 診之, 其脉法奇咳言曰藏氣相反者死. 切之, 得腎反肺, 法曰三歲死也. 

((LV))	ZZ
((OR))	安陵阪里公乘項處病, 臣意診脉, 曰, 牡疝. 牡疝在鬲下, 上連肺. 病得之內. 臣意謂之, 愼母爲勞力事, 爲勞力事則必嘔血死. 處後蹴踘要蹷寒, 汗出多, 卽嘔血. 臣意復診之, 曰, 當旦日日夕死. 卽死. 病得之內. 所以知項處病者, 切其脉得番陽, 番陽入虗裏, 處旦日死. 一番一絡者, 牡疝也. 臣意曰, 他所脉, 期决死生及所治已病衆多, 久頗忘之, 不能盡識, 不敢以對. 

((LV))	ZZ
((OR))	問臣意, 所診治病, 病名多同而診異, 或死或不死, 何也. 對曰, 病名多相類, 不可知, 故古聖人爲之脉法, 以起度量, 立規矩, 縣權衡, 案繩墨, 調陰陽, 別人之脉各名之, 與天地相應, 參合於人, 故乃別百病以異之, 有數者皆異之, 無數者同之. 然脉法不可勝驗, 診疾人以度異之, 乃可別同名, 命病主在所居. 今臣意所診者, 皆有診籍. 所以別之者, 臣意所受師方適成, 師死, 以故表籍所診, 期决死生, 觀所失所得者合脉法, 以故至今知之. 

((LV))	ZZ
((OR))	問臣意曰, 所期病决死生, 或不應期, 何故. 對曰, 此皆飮食喜怒不節, 或不當飮藥, 或不當鍼灸, 以故不中期死也. 

((LV))	ZZ
((OR))	問臣意, 意方能知病死生, 論藥用所宜, 諸侯王大臣有嘗問意者不. 及文王病時, 不求意診治, 何故. 對曰, 趙王․膠西王․濟南王․吳王皆使人來召臣意, 臣意不敢徃. 文王病時, 臣意家貧, 欲爲人治病, 誠恐吏以除拘臣意也. 故移名數, 左右不脩家生, 出行游國中, 問善爲方數者事之久矣, 見事數師, 悉受其要事, 盡其方書意, 及解論之. 身居陽虗侯國, 因事侯. 侯入朝, 臣意從之長安, 以故得診安陵․項處等病也. 

((LV))	ZZ
((OR))	問臣意, 知文王所以得病不起之狀. 臣意對曰, 不見文王病, 然竊聞文王病喘, 頭痛, 目不明. 臣意心論之, 以爲非病也. 以爲肥而蓄精, 身體不得搖, 骨肉不相任, 故喘, 不當醫治. 脉法曰年二十脉氣當趨, 年三十當疾步, 年四十當安坐, 年五十當安臥, 年六十已上, 氣當大董. 文王年未滿二十, 方脉氣之趨也而徐之, 不應天道四時. 後聞醫灸之卽篤, 此論病之過也. 臣意論之, 以爲神氣爭而邪氣入, 非年少所能復之也, 以故死. 所謂氣者, 當調飮食, 擇晏日, 車步廣志, 以適筋骨肉血脉, 以瀉氣. 故年二十, 是謂易貿, 法不當砭灸, 砭灸至氣逐. 

((LV))	ZZ
((OR))	問臣意, 師慶安受之. 聞於齊諸侯不. 對曰, 不知慶所師受. 慶家富, 善爲醫, 不肯爲人治病, 當以此故不聞. 慶又告臣意曰, 愼毋令我子孫知若學我方也. 

((LV))	ZZ
((OR))	問臣意, 師慶何見於意而愛意, 欲悉教意方. 對曰, 臣意不聞師慶爲方善也. 意所以知慶者, 意少時好諸方事, 臣意試其方, 皆多驗, 精良. 臣意聞菑川唐里公孫光善爲古傳方, 臣意卽徃謁之. 得見事之, 受方化陰陽及傳語法, 臣意悉受書之. 臣意欲盡受他精方, 公孫光曰, 吾方盡矣, 不爲愛公所, 吾身已衰, 無所復事之. 是吾年少所受妙方也, 悉與公, 母以教人. 臣意曰, 得見事侍公前, 悉得禁方, 幸甚. 意死不敢妄傳人. 居有間, 公孫光間處, 臣意深論方見, 言百世爲之精也. 師光喜曰, 公必爲國工. 吾有所善者皆䟽, 同産處臨菑, 善爲方, 吾不若, 其方甚奇, 非世之所聞也. 吾年中時, 嘗欲受其方, 楊中倩不肯, 曰若非其人也. 胥與公徃見之, 當知公喜方也. 其人亦老矣, 其家給富. 時者未徃. 會慶子男殷來獻馬, 因師光奏馬王所, 意以故得與殷善. 光又屬意於殷曰, 意好數, 公必謹遇之, 其人聖儒. 卽爲書以意屬陽慶, 以故知慶. 臣意事慶謹, 以故愛意也. 

((LV))	ZZ
((OR))	問臣意曰, 吏民嘗有事學意方, 及畢, 盡得意方不. 何縣里人. 對曰, 臨菑人宋邑. 邑學, 臣意教以五診, 歲餘. 濟北王遣太醫高期․王禹學, 臣意教以經脉高下及奇絡結, 當論兪所居, 及氣當上下出入, 邪逆順, 以宜鑱石, 定砭灸處, 歲餘. 菑川王時, 遣太倉馬長馮信正方, 臣意教以案法逆順, 論藥法․定五味及和齊湯法. 高永侯家丞杜信, 喜脉, 來學, 臣意教以上下經脉․五診二歲餘. 臨菑召里唐安來學, 臣意教以五診․上下經脉․奇咳․四時應․陰陽重, 未成, 除爲齊王侍醫. 

((LV))	ZZ
((OR))	問臣意, 診病决死生, 能全無失乎. 臣意對曰, 意治病人, 必先切其脉, 乃治之. 敗逆者不可治, 其順者乃治之. 心不精脉所, 期死生視可治, 時時失之, 臣意不能全也. 

((LV))	ZZ
((OR))	太史公曰, 女無美惡, 居宮見妬, 士無賢不肖, 入朝見疑. 故扁鵲以其伎見殃, 倉公乃匿迹自隱而當刑. 緹縈通尺牘, 父得以後寧. 故老子曰, 美好者不祥之器, 豈謂扁鵲等邪. 若倉公者, 可謂近之矣. 

((LV))	Z1
((OR))	太倉公, 神醫也. 其治療之奇, 遷史備載之矣, 無容贅賛. 然生五女而不生男, 玆可見子之多寡有無, 皆天也. 而世之人乃有以種子術授人者, 多見其妄也已. 太倉公師公乘陽慶, 亦年七十餘, 無子. 讀書察理之士, 固不爲是惑. 竊附此於太倉公傳後, 以示戒云. 

((LV))	XX
((OR))	醫史卷之一

((LV))	AA
((OR))	醫史卷之二

((LV))	XX
((OR))	浚儀李濂輯

((LV))	BB
((OR))	後漢書四人

((LV))	CC
((OR))	郭玉傳

((LV))	ZZ
((OR))	郭玉者, 廣漢𨿅人也. 初, 有老父不知何出, 常漁釣於涪水, 因號涪翁. 乞食人間見有疾者, 時下鍼石, 輙應時而效. 乃著鍼經․診脉法傳於世. 弟子程高尋求積年, 翁乃授之, 高亦隱迹不仕. 玉少師事高, 學方診六徵之技, 陰陽不測之術, 和帝時, 爲太醫丞, 多有效應. 帝奇之, 仍試令嬖臣美手腕者, 與女子雜處帷中, 使玉各診一手, 問所疾苦. 玉曰, 左陰右陽, 脉有男女, 狀若異人, 臣疑其故. 帝歎息稱善. 玉仁愛不矜, 雖貧賤厮養, 必盡其心力, 而醫療貴人, 時或不愈. 帝乃令貴人羸服變處, 一鍼卽差. 召玉詰問其狀, 對曰, 醫之爲言意也, 腠理至微, 隨氣用巧, 鍼石之間, 毫芒卽乖, 神存於心手之際, 可得解而不可得言也. 夫貴者處尊高以臨臣, 臣懷怖懾以承之, 其爲療也, 有四難焉, 自用意而不任臣, 一難也, 將身不謹, 二難也, 骨節不彊, 不能使藥三難也, 好逸惡勞, 四難也. 鍼有分寸, 時有破漏, 重以恐懼之心, 加以裁愼之志, 臣意且猶不盡,何有於病哉. 此其所以爲不愈也. 帝善其對. 年老卒于官. 

((LV))	Z1
((OR))	嗟乎. 病一也, 人有貴賤, 而療之有難易焉. 郭玉自謂重以恐懼之心, 加以裁愼之志, 已意且猶不盡, 何有於病哉. 此千古不易之論, 知之者鮮矣. 

((LV))	CC
((OR))	華佗傳 [sm/弟子吳普樊阿]

((LV))	ZZ
((OR))	華佗字元化, 沛國醮人也, 一名旉. 遊學徐土, 兼通數經. 曉養性之術, 年且百歲而猶有壯容, 時人以爲僊. 沛相陳珪舉孝廉, 太尉黃琬辟, 皆不就. 精於方藥, 處齊不過數種. 心識分銖, 不假稱量. 鍼灸不過數處. 若疾發結於內, 鍼藥所不能及者, 乃令先以酒服麻沸散, 旣醉無所覺, 因刳破腹背, 抽割積聚. 若在腸胃, 則斷𢧵湔洗, 除去疾穢, 旣而縫合, 傅以神膏, 四五日創愈, 一月之間皆平復矣. 佗嘗行道, 見有病咽塞者, 因語之曰, 向來道隅有賣餠人, 蓱虀甚酸, 可取三升飮之, 病自當去. 卽如佗言, 立吐一蛇, 乃懸於車而侯佗. 時佗小兒戱於門中, 逆見, 自相謂曰, 客車邊有物, 必是逢我翁也. 及客進, 顧視壁北, 懸蛇以十數, 乃知其奇. 又有一郡守, 篤病久, 佗以爲盛怒則差, 乃多受其貨而不加功, 無何棄去, 又留書罵之. 郡守果大怒, 令人追殺佗, 不及, 因瞋恚, 吐黑血數升而愈. 又有疾者, 詣佗求療, 佗曰, 君病根深, 應當剖破腹, 然君壽亦不過十年, 病不能相殺也. 病者不堪其苦, 必欲除之, 佗遂下療, 應時愈. 十年竟死. 廣陵太守陳登, 忽患胷中煩懣, 面赤, 不食. 佗脉之, 曰, 府君胃中有蟲, 欲成內疽, 腥物所爲也. 卽作湯二升, 再服, 須臾, 吐出三升許蟲, 頭赤而動, 半身猶是生魚膾, 所苦便愈. 佗曰, 此病後三朞當發, 遇良醫乃可救. 登至期疾動, 時佗不在, 遂死. 曹操聞而召佗, 常在左右. 操積苦頭風眩, 佗鍼, 隨手而差. 有李將軍者, 妻病, 呼佗視脉. 佗曰, 傷身而胎不去. 將軍言間日實傷身, 胎已去矣. 佗曰, 按脉, 胎未去也. 將軍以爲不然. 妻稍差, 百餘日復動, 更呼佗. 佗曰, 脉理如前, 當是兩胎. 先生者去血多, 故後兒不得出也. 胎旣已死, 血脉不復歸, 必燥著母脊. 乃爲下鍼, 幷令進湯. 婦因欲産而不通, 佗曰死胎枯燥, 勢不自生. 使人探之, 果得死胎, 人形可識, 但其色已黑. 佗之絶技, 皆此類也. 爲人性惡, 難得意, 且耻以醫見業, 又去家思歸, 乃就操求還取方, 因託妻疾, 數期不反. 操累書呼之, 又勑郡縣發遣. 佗恃能厭事, 猶不肯至. 操大怒, 使人廉之, 知妻詐疾, 乃收付獄訊, 考驗首服. 荀彧請曰, 佗方術實工, 人命所懸, 宜加全宥. 操不從, 竟殺之. 佗臨死, 出一卷書與獄吏曰, 此可以活人. 吏畏法不敢受, 佗亦不強, 索火燒之. 初, 軍吏李成苦欬, 晝夜不寐. 佗以爲腸癕, 與散兩錢服之, 卽吐二升膿血, 於此漸愈. 乃戒之曰, 後十八歲, 疾當發動, 若不得此藥, 不可差也. 復分散與之. 後五六歲, 有里人如成先病, 請藥甚急, 成愍而與之, 乃故徃譙, 更從佗求, 適値見收, 意不忍言. 後十八年, 成病發, 無藥而死. 廣陵吳普․彭城樊阿, 皆從佗學. 普依凖佗療, 多所全濟. 佗語普曰, 人體欲得勞動, 但不當使極耳. 動搖則穀氣得銷, 血脉流通, 病不得生, 譬如戶樞, 終不朽也. 是以古之僊者爲導引之事, 熊經鴟顧, 引挽腰體, 動諸關節, 以求難老. 吾有一術, 名五禽之戱, 一曰虎, 二曰鹿, 三曰熊, 四曰猨, 五曰鳥. 亦以除疾, 兼利蹏足, 以當導引. 體有不快, 起作一禽之戱, 怡而汗出, 因以著粉, 身體輕便而欲食. 普施行之, 年九十餘, 耳目聰明, 齒牙完堅. 阿善鍼術. 凡醫咸言, 背及胷藏之間不可妄鍼, 鍼之不可過四分. 而阿鍼背入一二寸, 巨闕胷藏乃五六寸, 而病皆瘳. 阿從佗求方, 可服食益於人者. 佗授以漆葉靑䴴散, 漆葉屑一斗․靑䴴十四兩, 以是爲率. 言, 久服去三蟲, 利五藏, 輕體, 使人頭不白. 阿從其言, 壽百餘歲. 漆葉處所而有, 靑䴴生於豐․沛․彭城及朝歌間. 

((LV))	Z1
((OR))	按三國志魏方技傳載, 佗事多有曄書所不載者. 今掇其切要, 可施諸用者數條, 列于左方, 

((LV))	Z1
((OR))	故甘陵相夫人有娠六月, 腹痛不安. 佗視脉曰, 胎已死矣. 使人手摸知所在, 在左則男, 在右則女. 人云在左. 於是爲湯下之, 果下男形, 卽愈. 

((LV))	Z1
((OR))	縣吏尹世苦四支煩, 口中乾, 不欲聞人聲, 小便不利. 佗曰, 試作熱食, 得汗則愈, 不汗, 後三日死. 卽作熱食, 而汗不出. 佗曰, 藏氣已絶於內, 當啼泣而死. 果如佗言. 

((LV))	Z1
((OR))	府吏兒尋․李延共止, 俱頭痛身熱, 所苦正同. 佗曰, 尋當下之, 延當發汗. 或難其異, 佗曰, 尋外實, 延內實, 故治之宜殊. 卽各與藥, 明旦並起. 

((LV))	Z1
((OR))	鹽瀆嚴昕與數人共候, 佗適至. 佗謂昕曰, 君身中佳否. 昕曰, 自如常. 佗曰, 君有急病見於面, 莫多飮酒. 坐畢, 歸行數里, 昕卒頭眩墮車. 人扶將還, 載歸家中, 宿死. 

((LV))	Z1
((OR))	故督郵頓子獻, 得病已差, 詣佗視脉, 曰, 尙虗, 未得復. 勿爲勞事, 御內卽死, 臨死當吐舌數寸. 其妻聞其病除, 從百餘里來省之, 止宿交接, 中間三日發病, 一如佗言. 

((LV))	Z1
((OR))	督郵徐毅得病, 佗徃省之. 毅謂佗曰, 昨使醫曹吏劉租, 鍼胃管訖, 便苦欬嗽, 欲臥不安. 佗曰, 剌, 不得胃管, 誤中肝也. 食當日减, 五日不救. 遂如佗言. 

((LV))	Z1
((OR))	東陽陳叔山小男, 二歲得疾, 下利常先啼, 日以羸困. 問佗, 佗曰, 其母懷軀, 陽氣內養, 乳中虗冷. 兒得母寒, 故令不時愈. 佗與四物女宛丸, 十日卽除. 

((LV))	Z1
((OR))	彭城夫人夜之厠, 蠆螫其手, 呻呼無頼. 佗令溫湯近熱, 漬手其中, 卒可得寐. 但旁人數爲易湯, 湯令煖之, 其旦卽愈. 

((LV))	Z1
((OR))	軍吏梅平得病, 除名還家. 家居廣陵, 未至, 二百里止親人舍. 有頃, 佗偶至. 主人令佗視平. 佗謂平曰, 君早見我, 可不至此. 今疾已結, 促去可得與家相見. 五日卒. 應時歸, 如佗所刻. 佗死後, 太祖頭風未除. 太祖曰, 佗能愈此. 小人養吾病欲以自重, 然吾不殺此子, 亦終當不爲我斷此根原耳. 及後, 愛子倉舒病困, 太祖嘆曰, 吾悔殺華佗, 令此兒彊死也. 凡此, 皆曄書所不載, 故附于此. 

((LV))	BB
((OR))	晉書一人

((LV))	CC
((OR))	葛洪傳

((LV))	ZZ
((OR))	葛洪, 字稚川, 丹陽句容人也. 少好學, 家貧, 躬自伐薪以貿紙筆, 夜輙冩書誦習, 遂以儒學知名. 性寡欲, 無所愛玩, 閉門却掃, 未嘗交游. 時輩時或尋書問義, 不遠數千里﨑嶇冐涉, 期於必得, 遂究覽典籍, 尤好神僊導養之術. 從祖玄, 號葛僊翁, 以其鍊丹秘術授弟子鄭隱. 洪就隱學, 悉得其法. 洪兼綜醫術, 凡所著撰, 皆精覈是非. 元帝爲丞相, 辟爲掾, 以平賊功賜爵關內侯. 干寶薦洪才堪國史, 遷爲散騎常侍, 領大著作, 洪固辭不就, 以年老欲鍊丹以祈遐壽. 聞交趾出丹, 求爲句漏令. 元帝以洪資高, 不許. 洪曰, 非欲求榮, 以有丹耳. 帝從之. 洪遂將子姪俱. 至廣州, 剌史鄧嶽留不聽去, 洪乃上羅浮山. 鍊丹積年, 優游閒養, 著述不輟. 其自序曰, 洪體乏超逸之才, 偶好無爲之業. 假令奮翅則能凌厲玄霄, 騁足則能追風躡景, 猶欲戢勁翮於鷦鷯之羣, 藏逸跡於跛驢之伍. 况大塊稟我以尋常之短羽, 造化假我以至駑之蹇足. 自卜者審, 不能者止. 豈敢力蒼蠅而慕冲天之舉, 策跛鼈而追飛兎之軌哉. 夫以僬僥之步而企及夸父之蹤, 近才所以躓礙也, 以要離之羸而彊赴扛鼎之勢, 秦人所以絶筋也. 是以望絶於榮華之塗, 而志安乎窮否之域. 藜藿有八珍之甘, 蓬蓽有藻棁之樂. 故權貴之家, 雖咫尺弗從, 知道之士, 雖艱遠必造也. 考覽奇書, 旣不少矣, 率多隱語, 難可卒解, 自非至精不能尋究, 自非篤勤不能悉見也. 道士弘愽洽聞者寡, 而臆斷妄說者衆. 時有好事者, 欲有所脩爲, 倉卒不知所從, 而意之所疑又無足諮. 今爲此書, 粗舉長生之理, 其至妙者, 不得宣之於翰墨. 盖粗言較畧, 以示一隅, 冀憤悱之徒省之, 可以思過半矣. 世儒徒知服膺周孔, 莫信神僊之書, 不但大笑之, 又將毁謗眞正. 故今所著, 悉言黃白之事, 名曰內篇, 其餘駮難通釋, 名曰外篇. 凡內外一百一十六篇. 雖不足藏諸名山, 且欲緘之金匱, 以示知者. 自號抱朴子, 因以爲名. 其餘所著, 金匱藥方一百卷, 肘後要急方四卷, 又抄五經․史․漢百家之言․方技雜事三百一十卷. 洪愽聞深洽, 江左絶倫. 又精辯玄𧷤, 析理入微. 後忽與嶽䟽云, 當遠行尋師, 尅期便發. 嶽得䟽, 狼狽徃別. 洪坐至日中, 兀然若睡而卒. 嶽至, 不及見. 時年八十一. 視其顔色如生, 體亦柔軟, 舉尸入棺, 甚輕, 如空衣, 世以爲尸解得僊云. 

((LV))	BB
((OR))	宋書八人

((LV))	CC
((OR))	徐文伯 [sm/曾祖熈 祖秋夫 父道慶 叔父叔嚮 子雄]

((LV))	ZZ
((OR))	徐文伯, 字德秀, 東海人, 濮陽太守熈之曾孫也. 熈好黃老, 隱於秦望山. 有道士過求飮, 留一瓢𤬛與之, 曰, 君子孫宜以道術名世, 當得二千石. 熈開之, 乃扁鵲鏡經一卷, 因精心學之, 遂名震海內. 生子秋夫, 彌工其術, 仕至射陽令. 嘗夜, 有鬼呻吟聲, 甚悽愴. 秋夫問何須. 答言姓某, 家在東陽, 患腰痛死, 雖爲鬼, 痛猶難忍, 請療之. 秋夫曰, 云何厝法. 鬼請爲芻人, 按孔穴鍼之. 秋夫如其言, 爲灸四處, 又鍼肩井三處, 設祭埋之. 明日, 見一人來謝, 忽然不見. 當世服其通靈. 秋夫生道度․叔嚮, 皆能精其業. 道度有脚疾, 不能行. 文帝令乘小輿入殿, 爲諸皇子療疾, 無不絶驗, 仕至蘭陵太守. 文帝常云, 天下有五絶, 而皆出錢唐, 謂杜道鞠彈碁, 范恱時, 禇欣遠模書, 禇胤圍碁, 徐道度療疾也. 道度生文伯, 叔嚮生嗣伯, 並精其業. 文伯兼有學行, 性倜儻, 不屈意於公卿, 不以醫術自業. 吳郡張融謂文伯․嗣伯曰, 昔王微․嵇叔夜並學而不能, 殷仲堪之徒故所不論, 得之者由神明洞徹, 然後可至, 故非吾徒所及. 且禇侍中澄, 雖富貴亦能救療人疾, 卿此便成不達. 答曰, 惟達者知此可崇, 不達者多以爲深累, 旣鄙之, 何能不耻之. 文伯爲効, 與嗣伯相埒. 孝武路太后病, 衆醫不識, 文伯診之曰, 此石愽水腸耳. 乃爲水劑消石湯, 病卽愈. 除鄱陽王常侍, 遺以千金, 旬日恩遇隆重. 明帝宮人患腰痛牽心, 每至發輙氣欲絶. 衆醫以爲肉癥, 文伯曰, 此髮癥也. 以油投之卽吐, 得一物如髮稍, 引之長三尺, 頭已成蛇, 能動, 遂掛門上滴盡, 乃一髮而已, 病卽瘥. 後廢帝出樂, 遊苑門, 逢一婦人有娠. 帝亦善醫, 診之曰, 此腹是女也. 問文伯, 文伯曰, 腹有兩子, 一男一女. 男左邊靑黑, 形小於女. 帝性急, 便欲使剖. 文伯惻然曰, 若以刀斧, 恐其變易. 請鍼之, 胎自落. 便瀉足大陰, 補手陽明, 胎便應鍼而落. 兩兒相續出, 果如其言. 子雄, 亦傳家業, 尤工診察, 位奉朝請. 

((LV))	Z1
((OR))	按梁書范雲傳, 初, 武帝九錫之出, 而尙書右僕射范雲忽中疾, 居二日半, 召醫徐文伯視之. 文伯曰, 緩之一月乃復, 欲速卽時愈, 政恐二年不復可救. 雲曰, 朝聞夕死, 而况二年. 文伯乃下火而牀焉, 重衣以覆之. 有頃, 流汗卽起. 二年果卒, 此可以補文伯本傳之闕, 故附錄之. 

((LV))	CC
((OR))	徐嗣伯 [sm/薛伯宗]

((LV))	ZZ
((OR))	徐嗣伯, 字叔紹, 乃叔嚮之子․文伯之從弟也. 亦有孝行, 善淸言. 位正貟郎諸府佐, 彌爲臨川王映所重. 時直閣將軍房伯玉, 服五石散十許劑, 無益, 更患冷, 夏日常複衣. 嗣伯爲診之, 曰, 卿伏熱, 應須以水發之, 非冬月不可. 至十一月, 氷雪大盛, 令二人夾捉伯玉, 解衣坐於石上, 取冷水從頭澆之. 盡二十斛, 伯玉口噤氣絶, 家人啼哭請止. 嗣伯遣人執杖防閤, 敢有諫者撾之. 又盡水百斛, 伯玉始能動, 而見背上彭彭有氣, 俄而起坐, 曰, 熱不可忍. 乞冷飮, 嗣伯以水與之, 一飮一升, 病卽瘥. 自爾恒發熱, 冬月猶着單禈衫, 體更肥壯. 常有嫗患滯冷, 積年不瘥. 嗣伯爲診之, 曰, 此尸注也. 當以死人枕煑服之乃愈. 於是, 徃古冡中取枕, 枕已一邊腐缺, 服之卽瘥. 後秣陵人張景, 年十五, 患腹脹․面黃. 衆醫不能療, 以問嗣伯. 嗣伯曰, 此石蚘耳, 極難療, 當取死人枕煑服之. 依語煑枕, 以湯投下, 得大利. 有蚘蟲, 頭堅如石者五六升, 病卽瘥. 後沈僧翼患眼痛, 又多見鬼物, 以問嗣伯. 嗣伯曰, 邪氣入肝, 可覔死人枕煑服. 竟, 可埋枕於故處. 如其言又愈. 王晏知而問之曰, 三病不同, 皆用死人枕而俱瘥, 何也. 答曰, 尸注, 鬼氣也. 伏而未起, 故令人沈滯, 得死人枕投之, 䰟氣飛越, 不得復附體, 故尸注可差. 石蚘者, 久蚘也. 醫療旣僻, 蚘蟲轉堅, 世間藥不能遣, 所以須鬼物驅之, 然後可散, 故令煑死人枕服之. 夫邪氣入肝, 故使眼痛而見魍魎, 應須邪物以鈎之, 故用死人枕也, 氣因枕而去, 故令埋于冡間也. 又, 春二月, 出南籬間戱, 聞笡屋有呻吟聲. 嗣伯曰, 此病甚重, 一二日不療必死. 乃徃視之, 見一老姥稱體痛, 而處處𪒠黑無數. 嗣伯還, 煑斗餘湯, 送令服之. 服訖, 痛勢愈甚, 跳投牀者無數. 須臾, 所𪒠處皆拔出釘, 長寸許, 以膏塗瘡口, 三日而復. 云, 此名釘疽也. 時又有薛伯宗, 善徙癰疽. 有公孫㤗者患背癰. 伯宗爲氣封之, 徙置齋前柳樹上. 明旦, 癰消. 樹便起一瘤, 如拳大, 稍稍長. 二十餘日, 瘤大, 膿爛, 出黃赤汁斗餘, 樹爲之痿損. 

((LV))	BB
((OR))	南齊書一人

((LV))	CC
((OR))	禇澄傳

((LV))	ZZ
((OR))	禇澄字彦通, 河南陽翟人也. 祖秀之, 宋太常. 父湛之, 尙書左僕射. 兄淵, 司空驃騎將軍, 錄尙書事. 澄尙宋文帝女廬江公主, 拜駙馬都尉, 歷官淸顯. 善醫術. 齊高祖建元中, 爲吳郡太守. 百姓李道念, 以公事到郡, 澄見謂曰, 汝有重疾. 答曰, 舊有冷疾, 至今五年, 衆醫不差. 澄爲診脉, 謂曰, 汝病非冷非熱, 當是食白瀹雞子過多所致. 令取蒜一升, 煑服之. [sm/一本蒜作蘇, 升作斗.] 始一服, 乃吐出一物, 如升, 涎褁之, 能動. 開看乃是雞雛, 羽翅爪距具足, 能行走. 澄曰, 此未盡, 更服所餘藥. 又吐, 得如向者雞十三頭, 而病都差. 當時稱妙. 豫章王感病, 高帝召澄爲療, 立愈. 尋遷左戶尙書. 澄凡療病, 無貴賤, 皆先審其苦樂榮悴, 鄕壤風俗, 水土所宜, 氣血彊弱, 然後裁方用藥. 至於寡婦僧尼, 必有異乎妻妾之療. 永元元年卒, 贈金紫光祿大夫. 所著醫論十篇, 世稱禇氏遺書是也. 

((LV))	Z1
((OR))	按禇氏遺書十篇, 總二千六百二十言. 簡切幽眇, 多前人所未發, 盖深有會于素問․靈樞之旨者也. 唐末黃巢之亂, 盜發澄墓, 得石十有八片, 形制如槨, 上有刻字, 卽是書云. 維揚蕭廣叔, 當得之, 深加寶重, 亦以此殉葬. 宋靖康時, 金人犯順, 盜窺蕭氏塚, 意有厚藏, 欲發之. 其子孫因會鄕人, 啓視得石十有九片, 其一乃廣之子淵所撰序, 繇是, 十篇遂傳于世. 嗚呼. 物之顯晦, 著述之傳世與否, 固亦有數哉. 余夙嗜是書, 漫綴數語于傳後, 聊亦識珍重之意云爾. 

((LV))	BB
((OR))	北齊書一人

((LV))	CC
((OR))	馬嗣明傳

((LV))	ZZ
((OR))	馬嗣明, 河內人. 少明醫術, 愽綜經方. 甲乙․素問․明堂․本草, 莫不咸誦. 爲人診候, 一年前知其生死. 邢邵惟一子大寶, 甚聦慧, 年十七八患傷寒. 嗣明爲其診脉, 退告楊愔云, 邢公子傷寒, 不療自差, 然脉候不出, 一年便死. 覺之少晩不可復療. 數日後, 楊․邢竝侍讌內殿. 文宣云, 邢子才兒, 大不惡我. 欲乞其隨近一郡. 楊以子年少, 未合剖符. 讌罷, 奏云, 馬嗣明稱大寶脉惡, 一年內恐死. 若其出郡, 醫藥難求. 遂寢. 大寶未朞而卒. 楊愔患背腫, 嗣明以練石塗之便差. 作練石法, 以麤黃色石, 如鵝鴨卵大, 猛火燒令赤, 內醇醋中, 自有石屑落醋裏. 頻燒, 至石盡. 取石屑曝乾, 擣, 下簁, 和醋, 以塗腫上. 無不愈. 武平中, 爲通直散騎常侍. 鍼灸孔穴, 徃徃與明堂不同. 嘗有一家二奴, 俱患身體遍靑, 漸虗羸, 不能食. 訪諸醫, 無識者. 嗣明爲灸兩足趺上, 各三七壯, 便愈. 武平末, 從駕徃晉陽, 至遼陽山中, 數處見牓云, 有人家女病, 若有能治差者, 購錢十萬. 諸名醫多尋牓至, 問病狀, 俱不下手, 惟嗣明爲之療. 問其病由, 云, 曾以手持一麥穟, 卽見一赤物, 長二尺, 似蛇, 入其手指中, 因驚怖倒地, 卽覺手臂疼腫, 漸及半身俱腫, 痛不可忍, 呻吟晝夜不絶. 嗣明卽爲處方, 令馳馬徃都市藥, 示其節度, 前後服十劑湯․一劑散. 比嗣明明年從駕還, 此女平復如故. 嗣明藝術精妙多如是. 隋開皇中, 卒於太子藥藏監. 然性自矜大, 輕諸醫人. 自徐之才․崔叔鸞以還, 俱爲其所輕. 

((LV))	XX
((OR))	醫史卷之二

((LV))	AA
((OR))	醫史卷之三

((LV))	XX
((OR))	浚儀李濂輯

((LV))	BB
((OR))	後魏書六人

((LV))	CC
((OR))	李脩傳

((LV))	ZZ
((OR))	李脩, 字思祖, 本陽平舘陶人. 父亮, 少學醫術, 未能精究. 太武時, 奔劉義隆於彭城, 又就沙門僧垣硏習衆方, 畧盡其術, 鍼灸授藥, 莫不有効. 徐․兖間, 多所救恤. 四方疾苦, 不遠千里, 竟徃從之. 亮大爲㕔事, 以舍病人, 停車輿於下. 時有死者, 則就而棺殯, 親徃弔視, 其仁厚若此. 累遷府參軍, 督護本郡. 士門宿宦, 咸相交昵, 車馬金帛, 酬賚無貲. 脩兄元孫, 隨畢衆敬赴平城. 亦遵父業, 而不及. 以功賜爵義平子, 拜奉朝請. 脩畧與兄同. 晩入代京, 歷位中散令. 以功賜爵下蔡子, 遷給事中. 太和中, 常在禁內. 文明太后時有不豫, 脩侍鍼藥, 有效, 賞賜累加, 車服第宅, 號爲鮮麗. 集諸學士, 及工書者百餘人, 在東宮撰諸藥方百餘卷, 皆行於世. 先是咸陽公高允, 雖年且百歲, 而氣力尙康. 文明太后時, 令脩診視之. 一旦奏言, 允脉竭氣微, 大命無遠. 未幾果亡. 遷洛, 爲前軍將軍, 領太醫令. 後數年卒, 贈威遠將軍․靑州剌史. 

((LV))	CC
((OR))	徐謇傳

((LV))	ZZ
((OR))	徐謇, 字成伯, 丹陽人. 家本東莞, 與兄文伯等, 皆善醫藥. 謇因至靑州, 慕容白曜平東陽, 獲之, 表送京師. 獻文欲驗其所能, 乃置諸病人於幕中, 使謇隔而脉之, 深得病形, 兼知色候. 遂被寵遇, 爲中散, 稍遷內侍長. 文明太后時問治方, 而不及李脩之見任用也. 謇合和藥劑, 攻療之驗, 精妙於脩, 而性甚祕忌, 承奉不得其意者, 雖貴爲王公, 不爲措療也. 孝文後知其能, 及遷洛, 稍加眷幸. 體小不平, 及所寵馮昭儀有疾, 皆令處療. 又除中散大夫, 轉右軍將軍․侍御師. 謇欲爲上合金丹, 致延年之法. 乃入居崧高, 採營其物, 歷歲無所成, 遂罷. 二十二年, 上幸懸瓠, 有疾大漸, 乃馳驛召謇, 令水路赴行所, 一日一夜, 行數百里. 至, 診省下治, 果有大驗. 高祖體少瘳, 內外稱慶. 九月, 車駕發豫州, 次于汝濵. 乃大爲謇設太官珍膳, 因集百官, 特坐謇于上席, 遍陳餚觴于前, 命左右宣謇救攝危篤振濟之功, 宜加酬賚. 乃下昭曰, 夫神出無方, 形稟有礙, 憂喜乖適, 理必傷生. 朕覽萬機, 長鍾革運, 思芒芒而無怠, 身忽忽以興勞. 仲秋動痾, 心容頓竭, 氣體羸瘠, 玉几在慮. 侍御師․右軍將軍徐成伯, 馳輪太室, 進療汝蕃, 方窮丹英, 藥盡芝石, 誠術兩輸, 忠妙俱至. 乃令沈勞勝愈, 篤瘵克痊, 論勤語效, 實宜襃錄. 可進鴻臚卿, 金鄕縣開國伯, 食邑五百戶, 賜錢一萬貫. 又詔曰, 錢府未充, 須以雜物, 絹二千匹․雜物一百匹, 四十匹出御府, 穀二千斛, 奴婢十口, 馬十匹, 一匹出驊騮, 牛十頭. 所賜雜物․奴婢․牛馬, 皆經內呈. 諸親王․咸陽王禧等, 各有別賚, 並至千匹. 從行至鄴, 上猶自發動, 謇日夕左右. 明年, 從詣馬圈, 上疾勢遂甚, 戚戚不怡. 每加切誚, 又欲加之鞭捶, 幸而獲免. 高祖崩, 謇隨梓宮還洛. 謇常有藥餌, 及呑服道符, 年垂八十, 而鬚髮不白, 力未多衰. 正始元年, 以老爲光祿大夫, 加平北將軍卒. 延昌初, 贈安東將軍․齊州剌史, 謚曰靖. 

((LV))	CC
((OR))	徐之才傳

((LV))	ZZ
((OR))	徐之才, 謇之從孫也. 父雄, 貟外散騎侍郞, 醫術爲江左所稱. 事見南史. 之才幼而雋發, 長精于醫, 藥石多效. 皇建二年, 除西兖州剌史, 未之官. 武明皇太后不豫, 之才療之, 應手便愈. 孝昭賜綵帛千段, 錦四百疋. 之才旣善醫術, 雖有外授, 頃卽徵還. 旣愽識多聞, 由是, 於方術尤妙. 有人患脚跟痛, 諸醫莫能識. 之才曰, 蛤精疾也. 由乘船入海, 垂脚水中. 疾者曰, 實曾如此. 之才爲剖, 得蛤子二, 大如楡莢. 又有以骨爲刀把者, 五色斑斕. 之才曰, 此人瘤也. 問得處, 云於古塚見髑髏, 額骨長數寸, 試削, 視有文理, 故用之. 其明悟多通如此. 天統四年, 累遷尙書左僕射, 俄除兖州剌史, 特給鐃吹一部. 之才醫術最高, 偏被命召. 武成酒色過度, 怳忽不恒. 曾病發, 自云, 初見空中有五色物, 稍近, 變成一美婦人, 去地數丈, 亭亭而立. 食頃, 變爲觀世音. 之才曰, 此色欲多, 太虗所致. 卽處湯藥. 方服一劑, 便覺稍遠, 又服, 還變成五色物. 數劑, 疾竟愈. 帝每發動, 暫遣騎追之, 鍼藥所加, 應時必效. 之才歷事諸帝, 以戱狎得寵. 齊帝武成生齻牙, 問諸醫. 尙藥典御鄧宣文以實對, 武成怒而撻之. 後以問之才, 拜賀曰, 此是智牙, 生智牙者, 聦明長壽. 武成恱而賞之, 爲僕射. 年八十卒. 贈司徒公, 錄尙書事. 謚曰文明. 弟之範, 亦以醫術見知, 位太常卿. 

((LV))	CC
((OR))	王顯傳

((LV))	ZZ
((OR))	王顯, 字世榮, 陽平樂天人也. 自言本東海郯人王朗之後也. 父安上, 少與李亮同師, 俱受醫術, 而不及亮. 安上還家樂平, 頗叅士流. 顯少歷本州從事, 雖以醫術自通, 而明敏有决斷才用. 初, 文昭皇太后之懷世宗也, 夢爲日所逐, 化而爲龍繞后, 后寤而驚悸, 遂成心疾. 文明太后勑召徐謇及顯等, 爲后診脉. 謇云是微風入藏, 宜進湯加鍼. 顯云, 按三部脉非有心疾, 將是懷孕生男之象. 果如顯言. 久之, 召補侍御師․尙書儀曹郞, 號稱幹事. 世宗自幼有微疾, 久未差愈, 顯攝療有効, 因稍蒙眄識. 又罷六輔之初, 顯爲領軍于烈間通規策, 頗有密功. 累遷游擊將軍, 拜廷尉少卿, 仍在侍御營進御藥, 出入禁內. 乞臨本州, 世宗曾許之, 積年未授, 因是聲問傳于遠近. 顯每語人, 言時旨已决, 必爲剌史. 遂除北平將軍․相州剌史. 尋詔馳驛還京, 復掌藥, 又遣還州. 元愉作逆, 顯討之不利. 入除太府卿․御史中尉. 顯前後歷職, 所在著稱, 紏折庶獄, 究其姦回, 出內惜愼, 憂國如家. 及領憲臺, 多所彈劾, 百寮肅然. 又以中尉屬官, 不悉稱職, 諷求更換. 詔委改選, 務盡才能, 而顯所舉, 或有請屬, 未皆得人, 於是衆口喧譁, 聲望致損. 後世宗詔顯撰藥方三十五卷, 班布天下, 以療諸疾. 東宮旣建, 以爲太子詹事, 委任甚厚. 世宗每幸東宮, 顯常近侍. 出入禁中, 仍奉醫藥. 賞賜累加, 爲立舘宇, 寵振當時. 延昌二年秋, 以營療之功, 封衛南伯. 四年正月, 世宗夜崩, 肅宗踐祚. 顯參奉璽䇿, 隨從臨哭, 微爲憂懼. 顯旣蒙任遇, 兼爲法官, 恃勢使威, 爲時所疾. 朝宰託以侍療無效, 執之禁中, 詔削爵位. 臨執呼寃, 直閣以刀鐶撞其腋下, 傷中吐血, 至右衛府一宿死. 始, 顯布衣爲諸生, 有沙門相顯後當富貴, 戒其勿爲吏部, 若爲吏部必敗. 由是, 世宗時或欲令其遂攝吏部, 每殷勤辭避. 及世宗崩, 肅宗夜卽位, 受璽冊, 於儀須兼太尉及吏部, 倉卒百官不具, 以顯兼吏部行事矣. 

((LV))	CC
((OR))	崔彧傳

((LV))	ZZ
((OR))	崔彧, 字文若, 淸河東武城人. 父勳之, 大司馬外兵郞, 贈通直郞. 彧與兄相如, 俱自宋入魏. 相如以才學知名, 早卒. 彧少嘗詣靑州, 逢隱逸沙門, 教以素問․甲乙, 遂善醫術. 中山王英子畧嘗病, 王顯等不能療, 彧鍼之, 抽鍼卽愈. 後位冀州別駕, 累遷寧遠將軍. 性仁恕, 見疾苦, 喜與療之. 廣教門生, 令多救療. 其弟子淸河趙約․渤海郝文法之徒, 咸亦有名. 彧子景哲, 豪率, 亦以醫術知名. 仕魏爲太中大夫․司徒長史. 景哲子冏, 齊天保初爲尙藥典御, 歷高陽太守․太子家令, 終鴻臚卿. 臨終戒其子曰, 夫恭儉福之輿, 傲侈禍之機. 乘福輿者浸以康寧, 蹈禍機者忽而傾覆. 汝其戒哉. 吾沒後, 歛以時服, 祭無牢餼, 棺足周屍, 瘞不泄露而已. 及卒, 長子脩遵父命. 景哲弟景鳳, 字鸞叔, 位尙藥典御. 

((LV))	CC
((OR))	周澹傳

((LV))	ZZ
((OR))	周澹, 京兆鄠人也. 多方術, 尤善醫藥, 遂爲太醫令. 明元嘗苦風疾頭眩, 澹療得愈, 由此位特進, 賜爵成德侯. 神瑞二年, 京師饑, 朝議遷都於鄴. 澹與愽士祭酒崔浩進計, 言不可. 明元曰, 惟此二人與朕意同. 詔賜澹․浩妾各一人, 御衣一襲, 絹五十疋․綿五十斤. 時有河南人陰貞, 家世業醫, 與澹並受封爵. 淸河李潭, 亦以善鍼見知. 

((LV))	BB
((OR))	後周書二人

((LV))	CC
((OR))	姚僧垣傳

((LV))	ZZ
((OR))	姚僧垣, 字法衛, 吳興武康人, 吳太常信之八世孫也. 曾祖郢, 宋貟外散騎常侍․五城侯. 父菩提, 梁高平令. 嘗嬰疾歷年, 乃留心醫藥. 梁武帝性又好之, 每召菩提討論方術, 言多會意, 由是頗禮之. 僧垣幼通洽, 居喪盡禮. 年二十四, 卽傳家業. 梁武帝召入禁中, 面加討試. 僧垣酬對無滯, 梁武帝甚奇之. 大通六年, 解褐臨川嗣王國左常侍. 大同五年, 除驃騎廬陵王府法曹參軍. 九年, 追領殿中醫師. 時, 武陵王所生葛脩華宿患積, 時方術莫効. 梁武帝乃令僧垣視之. 還, 具說其狀, 幷記增損時候. 梁武帝歎曰, 卿用意綿密, 乃至於此, 以此候疾, 何疾可逃. 朕常以前代名人多好此術, 是以每恒留情, 頗識治體. 今聞卿說, 益開人意. 十一年, 轉領大醫正, 加文德主帥․直閣將軍. 梁武帝嘗因發熱欲服大黃. 僧垣曰, 大黃乃是快藥. 然至尊年高, 不宜輕用. 帝弗從, 遂至危篤. 梁簡文帝在東宮, 甚禮之. 四時伏臘, 每有賞賜. 太淸元年, 轉鎭西湘東王府中記室參軍. 僧垣少好文史, 不留意於章句. 時商畧今古, 則爲學者所稱. 及侯景圍建業, 僧垣乃棄妻子赴難. 梁武帝嘉之, 授戎昭將軍․湘東王府記室參軍. 及宮城陷, 百官逃散. 僧垣假道歸, 至吳興, 謁郡守張嶸. 嶸見僧垣流涕曰, 吾過荷朝恩, 今報之以死. 君是此邦大族, 又朝廷舊臣. 今日得君, 吾事辦矣. 俄而景兵大至, 攻戰累日, 郡城遂陷. 僧垣竄避久之, 乃被拘縶. 景將侯子鑒素聞其名, 深相器遇, 因此獲免. 及梁簡文嗣位, 僧垣還建業, 以本官兼中書舍人. 子鑒尋鎭廣陵, 僧垣又隨至江北. 梁元帝平侯景, 召僧垣赴荊州, 改授晉安王府諮議. 其時雖尅平大亂, 而任用非才, 朝政混淆, 無復綱紀. 僧垣每深憂之. 謂故人曰, 吾觀此形勢, 禍敗不久. 今時上䇿, 莫若近關. 聞者皆掩口竊笑. 梁元帝嘗有心腹疾, 乃召諸醫, 議治療之方. 咸謂至尊至貴, 不可輕脫, 宜用平藥, 可漸宣通. 僧垣曰, 脉洪而實, 比有宿食. 非用大黃, 必無差理. 梁元帝從之, 進湯訖, 果下宿食, 因而疾愈. 梁元帝大喜. 時初鑄錢, 一當十, 乃賜錢十萬, 實百萬也. 及大軍尅荊州, 僧垣猶侍梁元帝, 不離左右. 爲軍人所止, 方泣涕而去. 尋而, 中山公護使人求僧垣, 僧垣至其營. 復爲燕公于謹所召, 大相禮接. 文帝又遣使馳驛徵僧垣, 謹固留不遣. 謂使人曰, 吾年衰暮, 疾病嬰沉. 今得此人, 望與之偕老. 文帝以謹勳德隆重, 乃止. 明年, 隨謹至長安. 成武元年, 授小畿伯下大夫. 金州刺史伊婁穆以疾還京, 請僧垣省疾. 乃云自腰至臍, 似有三縛, 兩脚緩縱, 不復自持. 僧垣爲診脉, 處湯三劑. 穆初服一劑, 上縛卽解, 次服一劑, 中縛復解, 又服一劑, 三縛悉除. 而兩脚疼痺, 猶自攣弱. 更爲合散一劑, 稍得屈申. 僧垣曰, 終待霜降, 此患當愈. 及至九月, 遂能起行. 大將軍․襄樂公賀蘭隆, 先有氣疾, 加以水腫, 喘息奔急, 坐臥不安. 或有勸其服决命大散者, 其家疑未能决, 乃問僧垣. 僧垣曰, 意謂此患不與大散相當. 若欲自服, 不煩賜問. 因而委去. 其子殷勤拜請曰, 多時抑屈, 今日始來. 竟不可治, 意實未盡. 僧垣知其可差, 卽爲處方, 勸使急服. 便卽氣通, 更服一劑, 諸患悉愈. 天和元年, 加授車騎大將軍․儀同三司. 大將軍․樂平公竇集, 暴感風疾, 精神暓亂, 無所覺知. 諸醫先視者, 皆云已不可救. 僧垣後至, 曰, 困則困矣, 終當不死. 若專以見付, 相爲治之. 其家忻然, 請受方術. 僧垣爲合湯散, 所患卽瘳. 大將軍․永世公叱伏列椿苦痢積時, 而不廢朝謁. 燕公謹嘗問僧垣曰, 樂平․永世, 俱有痼疾, 若如僕意, 永世差輕. 對曰, 夫患有深淺, 時有尅殺. 樂平雖困, 終當保全. 永世雖輕, 必不免死. 謹曰, 君言必死, 當在何時. 對曰, 不出四月. 果如其言. 謹歎異之. 天和六年, 遷遂伯中大夫. 建德三年, 文宣太后寢疾, 醫巫雜說, 各有異同. 高祖御內殿, 引僧垣同坐. 曰, 太后患勢不輕, 諸醫並云無慮. 朕人子之情, 可以意得. 君臣之義, 言在無隱. 公爲何如. 對曰, 臣無聽聲視色之妙, 特以經事已多, 准之常人, 竊以憂懼. 帝泣曰, 公旣决之矣, 知復何言. 尋而太后崩. 其後復因召見, 帝問僧垣曰, 姚公爲儀同幾年. 對曰, 臣忝荷朝恩, 於玆九載. 帝曰勤勞有日, 朝命宜隆. 乃授驃騎大將軍․開府儀同三司. 又勑曰, 公年過縣車, 可停朝謁. 若非別勑, 不勞入見. 四年, 高祖親戎東討, 至河陰遇疾. 口不能言, 臉垂覆目, 不復瞻視, 一足短縮, 又不得行. 僧垣以爲諸藏俱病, 不可並治. 軍中之要, 莫先於語. 乃處方進藥, 帝遂得言. 次又治目, 目疾便愈. 末乃治足, 足疾亦瘳. 比至華州, 帝已痊復. 卽除華州剌史, 仍詔隨駕入京, 不令在鎭. 宣政元年, 表請致仕, 優詔許之. 是歲, 帝幸雲陽, 遂寢疾. 乃召僧垣赴行在所. 內史柳昇私問曰, 至尊貶膳日久, 脉候何如. 對曰, 天子上應天心, 或當非愚所及. 若凡庶如此, 萬無一全. 尋而帝崩. 宣帝初在東宮, 常苦心痛. 乃令僧垣治之, 其疾卽愈. 帝甚恱. 及卽位, 恩禮彌隆. 常從容謂僧垣曰, 常聞先帝呼公爲姚公, 有之乎. 對曰, 臣曲荷殊私, 實如聖旨. 帝曰, 此是尙齒之辭, 非爲貴爵之號. 朕當爲公建國開家, 爲子孫永業. 乃封長壽縣公, 邑一千戶. 冊命之日, 又賜以金帶及衣服等. 大象二年, 除太醫下大夫. 帝尋有疾, 至于大漸. 僧垣宿直侍. 帝謂隋公曰, 今日性命, 惟委此人. 僧垣知帝診候危殆, 必不全濟. 乃對曰, 臣荷恩旣重, 思在効力. 但恐庸短不逮, 敢不盡心. 帝頷之. 及靜帝嗣位, 遷上開府․儀同大將軍. 隋開皇初, 進爵北綘郡公. 三年卒, 時年八十五. 遺戒衣白帢入棺, 朝服勿歛, 靈上惟置香奩, 每日設淸水而已. 贈本官, 加荊湖二州剌史. 僧垣醫術高妙, 爲當世所推. 前後効驗, 不可勝紀. 聲譽旣盛, 遠聞近服. 至於諸蕃外域, 咸請託之. 僧垣乃搜採奇異, 參校徵効者, 爲集驗方十二卷行于世. 

((LV))	CC
((OR))	禇該傳

((LV))	ZZ
((OR))	禇該, 字孝通, 河南陽翟人也. 父義昌, 梁鄱陽王中記室. 該幼而謹厚, 尤善醫術. 仕梁, 歷武陵王府參軍. 隨府西上. 後與蕭撝同歸周. 自許奭死後, 該稍爲時人所重. 賓客迎候, 亞於姚僧垣. 天和初, 位縣伯下大夫. 進授車騎大將軍․儀同三司. 該性淹和, 不自矜尙, 但有請之者, 皆爲盡其藝術. 時論稱其長者. 後以疾卒. 子則亦傳其家業. 

((LV))	XX
((OR))	醫史卷之三

((LV))	AA
((OR))	醫史卷之四

((LV))	XX
((OR))	浚儀李濂輯

((LV))	BB
((OR))	隋書二人

((LV))	CC
((OR))	許智藏傳 [sm/許澄]

((LV))	ZZ
((OR))	許智藏, 高陽人也. 祖道幼, 嘗以母疾, 遂覽醫方, 因而究極, 世號名醫. 戒其諸子曰, 爲人子者, 嘗膳之藥, 不知方術, 豈謂孝乎. 由是世相傳授. 仕梁, 官至貟外散騎侍郞. 父景, 武陵王諮議參軍. 智藏少以醫術自達. 仕陳, 爲散騎侍郞. 及陳滅, 高祖以爲貟外散騎侍郞, 使謁揚州. 會秦孝王俊有疾, 上馳召之. 後夜中夢其亡妃崔氏泣曰, 本來相迎, 如聞許智藏將至, 其人若到, 當必相苦. 爲之柰何. 明夜, 俊又夢崔氏曰, 妾得計矣. 當入靈府中以避之. 及智藏至, 爲俊診脉曰, 疾已入心, 卽當發癎, 不可救也. 果如言. 俊數日而薨. 上奇其妙, 賚物百段. 煬帝卽位, 智藏時致仕于家. 帝每有所苦, 輙令中使就詢訪, 或以轝迎入殿, 扶登御牀. 智藏爲方奏之, 用無不效. 年八十, 卒於家. 宗人許澄, 亦以醫術顯, 父大, 仕梁太常丞․中軍長史. 隨柳仲禮入長安, 與姚僧垣齊名, 拜上儀同三司. 澄有學識, 傳父業, 尤盡其妙. 歷尙藥典御․諫議大夫, 封賀州縣伯. 父子俱以藝術名重於周․隋二代. 史失事, 故附見云. 

((LV))	BB
((OR))	舊唐書九人

((LV))	CC
((OR))	孫思邈傳

((LV))	ZZ
((OR))	孫思邈, 京兆華原人也. 七歲就學, 日誦千餘言. 弱冠善談莊․老及百家之說, 兼好釋典. 洛州緫管獨孤信見而歎曰, 此聖童也. 但恨其器大適小, 難爲用也. 周宣帝時, 思邈以王室多故, 乃隱居太白山. 隋文帝輔政, 徵爲國子愽士, 稱疾不起. 嘗謂所親曰, 過五十年, 當有聖人出. 吾方𦔳之以濟人. 及太宗卽位, 召詣京師. 嗟其容色甚少. 謂曰, 故知有道者, 誠可尊重. 羨門廣成, 豈虗言哉. 將授以爵位, 固辭不受. 顯慶四年, 高宗召見, 拜諫議大夫, 又固辭不受. 上元元年, 辭疾請歸. 特賜良馬, 及鄱陽公主邑司以居焉. 當時知名之士宋令文․孟詵․盧照鄰等, 執師資之禮以事之. 思邈嘗從幸九成宮, 照鄰留在其宅. 時庭前有病梨樹, 照鄰爲賦, 其序曰, 癸酉之歲, 余臥疾長安{★=光@}德坊之官舍. 父老云, 是鄱陽公主邑司. 昔公主未嫁而卒, 故其邑廢. 時有孫思邈處士居之. 邈道合古今, 學殫數術. 高談正一, 則古之蒙莊子, 深入不二, 則今之維摩詰耳. 其推步甲乙, 度量乾坤, 則洛下閎․安期先生之儔也. 照鄰有惡疾, 醫所不能愈. 乃問思邈, 名醫愈疾, 其道何如. 思邈曰, 吾聞善言天者, 必質之於人, 善言人者, 亦本之於天. 天有四時五行, 寒暑迭代. 其轉運也, 和而爲雨, 怒而爲風, 凝而爲霜雪, 張而爲虹蜺. 此天地之常數也. 人有四支五藏, 一覺一寢, 呼吸吐納, 精氣徃來. 流而爲榮衛, 彰而爲氣色, 發而爲音聲. 此人之常數也. 陽用其形, 陰用其精, 天人之所同也. 及其失也, 蒸則生熱, 否則生寒. 結而爲瘤贅, 陷而爲癰疽. 奔而爲喘乏, 竭而爲焦枯. 診發乎面, 變動乎形. 推此以及天地亦如之. 故五緯盈縮, 星辰錯行, 日月薄蝕, 孛彗飛流. 此天地之危診也. 寒暑不時, 天地之蒸否也, 石立土踊, 天地之瘤贅也, 山崩土陷, 天地之癰疽也, 奔風暴雨, 天地之喘乏也, 川瀆竭涸, 天地之焦枯也. 良醫導之以藥石, 救之以鍼劑, 聖人和之以至德, 輔之以人事. 故形體有可愈之疾, 天地有可消之災. 又曰, 膽欲大, 而心欲小, 智欲圓, 而行欲方. 詩曰, 如臨深淵, 如履薄氷, 謂小心也, 𧺯𧺯武夫, 公侯于, 城, 謂大膽也, 不爲利回, 不爲義疚, 行之方也, 見機而作, 不俟終日, 智之圓也. 思邈自云, 開皇辛酉歲生, 至今年九十三矣. 詢之鄕里, 咸云數百歲人. 話周․齊間事, 歷歷如眼見. 以此參之, 不啻百歲人矣. 然猶視聽不衰, 神采甚茂, 可謂古之聦明愽達不死者也. 初魏徵等受詔, 脩齊梁陳周隋五代史, 恐有遺漏, 屢訪之. 思邈口以傳授, 有如目觀. 東臺侍郞孫處約, 將其五子侹․儆․俊․佑․佺, 以謁思邈. 思邈曰, 俊當先貴, 佑當晩達, 佺最名重, 禍在執兵. 後皆如其言. 太子詹事盧齊卿童幼時, 請問人倫之事. 思邈曰, 汝後五十年, 位登方伯, 吾孫當爲屬使, 可自保也. 後齊卿爲徐州剌史, 思邈孫溥果爲徐州蕭縣丞. 思邈初謂齊卿之時, 溥猶未生, 而預知其事. 凡諸異迹, 多此類也. 永淳元年卒. 遺令薄葬, 不藏冥器, 祭祀無牲牢. 經月餘顔貌不改. 舉屍就木, 猶若空衣. 時人異之. 自注老子․莊子, 撰千金方三十卷行於代. 又撰福祿論三卷․攝生眞錄及枕中素書․會三教論各一卷. 子行, 天授中爲鳳閣侍郞. 

((LV))	Z1
((OR))	按新唐書, 思邈乃在隱逸傳, 盖重其人, 不以方技目之也. 中間紀盧照隣問養性之要. 答曰, 天有盈虗, 人有屯危, 不自愼不能濟也. 故養性必先知自愼也. 愼以畏爲本. 故士無畏則簡仁義, 農無畏則墮稼穡, 工無畏則慢規矩, 商無畏則貨不殖, 子無畏則忘孝, 父無畏則廢慈, 臣無畏則勳不立, 君無畏則亂不治. 是以太上畏道, 其次畏天, 其次畏物, 其次畏人, 其次畏身. 憂於身者, 不拘於人, 畏於己者, 不制於彼, 愼於小者, 不懼於大, 戒於近者, 不侮於遠. 知此, 則人事畢矣. 此皆舊唐書所遺者, 故附錄于傳後, 寔養性脩身之要․延年却病之方也. 

((LV))	CC
((OR))	許胤宗傳

((LV))	ZZ
((OR))	許胤宗, 常州義興人也. 初事陳, 爲新蔡王外兵參軍. 時柳太后病風不言, 名醫治皆不愈, 脉益沉而噤. 胤宗曰, 口不可下藥, 宜以湯氣薰之. 令藥入腠理, 周洽卽差. 乃造黃蓍防風湯數十斛, 置於牀下, 氣如煙霧, 其夜便得語. 由是超拜義興太守. 陳亡入隋, 歷尙藥奉御. 武德初, 累授散騎侍郞. 時關中多骨蒸病, 得之必死, 遞相連染, 諸醫無能療者. 胤宗每療無不愈. 或謂曰, 公醫術若神, 何不著書以貽將來. 胤宗曰, 醫者意也, 在人思慮. 又脉候幽微, 苦其難別, 意之所解, 口莫能宣. 且古之名手, 惟是別脉. 脉旣精別, 然後識病. 夫病之於藥, 有正相當者, 惟須單用一味, 直攻彼病, 藥力旣純, 病卽立愈. 今人不能別脉, 莫識病源, 以情臆度, 多安藥味. 譬之於獵, 未知兎所, 多發人馬, 空地遮圍, 或冀一人偶然逢也. 如此療病, 不亦踈乎. 假令一藥偶然當病, 復共他味相和, 君臣相制, 氣勢不行, 所以難差, 諒由於此. 脉之深趣, 旣不可言, 虗設經方, 豈加於舊. 吾思之久矣, 故不能著述耳. 年九十餘卒. 

((LV))	CC
((OR))	甄權傳 [sm/弟立言]

((LV))	ZZ
((OR))	甄權, 許州扶溝人也. 嘗以母病, 與弟立言專醫方, 得其旨趣. 隋開皇初, 爲秘省正字, 後稱疾免. 隋魯州剌史庫狄嶔苦風患, 手不得引弓, 諸醫莫能療. 權謂曰, 但將弓箭向垜, 一鍼, 可以射矣. 鍼其肩隅一穴, 應時卽射. 權之療疾, 多此類也. 貞觀十七年, 權年一百三歲. 太宗幸其家, 視其飮食, 訪以藥性. 因授朝散大夫, 賜几杖․衣服. 其年卒. 撰脉經․鍼方․明堂人形圖各一卷. 弟立言. 武德中, 累遷太常丞․御史大夫. 杜淹患風毒發腫, 太宗令立言視之. 旣而奏曰, 從今更十一日午時必死. 果如其言. 時有尼明律, 年六十餘, 患心腹鼓脹․身體羸瘦, 已經二年. 立言診脉曰, 其腹內有蟲. 當是誤食髮爲之耳. 因令服雄黃. 須臾吐一蛇, 如人手小指, 惟無眼, 燒之猶有髮氣. 其疾乃愈. 立言尋卒. 撰本草音義七卷․古今錄驗方五十卷. 

((LV))	CC
((OR))	張文仲傳 [sm/李䖍縱 韋慈藏]

((LV))	ZZ
((OR))	張文仲, 洛州洛陽人也. 少與鄕人李䖍縱․京兆人韋慈藏並以醫術知名. 文仲, 則天初爲侍御醫. 時特進蘇良嗣於殿庭, 因拜跪便絶倒. 則天令文仲․慈藏隨至宅候之. 文仲曰, 此因憂憤邪氣激也. 若痛衝脇, 則劇難救. 自朝候之, 未及食時, 卽苦衝脇絞痛. 文仲曰, 若入心, 卽不可療. 俄頃, 心痛不復下藥. 日旰而卒. 文仲尤善療風疾. 其後, 則天令文仲集當時名醫, 共撰療風氣諸方. 仍令麟臺監王方慶監其脩撰. 文仲奏曰, 風有一百二十四種, 氣有八十種. 大體醫藥雖同, 人性各異. 庸醫不達藥之性, 使冬夏失節, 因此殺人. 惟脚氣․頭風․上氣, 常須服藥不絶. 自餘, 則隨其發動, 臨時消息之. 但有風氣之人, 春末夏初及秋暮, 要得通洩, 卽不困劇. 於是撰四時常服及輕重大小諸方十八首, 表上之. 文仲久視年, 終於尙藥奉御. 撰隨身備急方三卷行於代. 䖍縱官至侍御醫, 慈藏, 景龍中光祿卿. 自則天․中宗已後諸醫, 咸推文仲等三人爲首. 

((LV))	CC
((OR))	孟詵傳 [sm/宋俠]

((LV))	ZZ
((OR))	孟詵, 汝州梁人也. 舉進士, 垂拱初, 累遷鳳閣舍人. 詵少好方術. 嘗於鳳閣侍郞劉禕之家, 見其勑賜金, 謂禕之曰, 此藥金也. 若燒火其上, 當有五色氣. 試之果然. 則天聞而不恱. 因事出爲台州司馬. 後累遷春官侍郞. 睿宗在藩, 召充侍讀. 長安中, 爲同州剌史, 加銀靑光祿大夫. 神龍初致仕. 歸伊陽之山, 第以藥餌爲事. 詵年雖晩暮, 志力如壯. 嘗謂所親曰, 若能保身養性者, 常須善言莫離口, 良藥莫離手. 睿宗卽位, 召赴京師, 將加任用, 固辭衰老. 景雲二年, 優詔賜物一百段. 又令每歲春秋二時, 特給羊酒糜粥. 開元初, 河南尹畢構以詵有古人之風, 改其所居爲子平里. 尋卒. 年九十三. 詵所居官, 好勾剝, 爲政雖繁而理. 撰家祭․禮各一卷, 喪服要二卷, 補養方․必効方各三卷. 時則有宋俠者, 洛州淸漳人, 北齊東平王, 文學孝王之子也, 亦以醫術著名. 官至朝散大夫․藥藏監. 撰經心錄十卷, 行于代. 

((LV))	XX
((OR))	醫史卷之四

((LV))	AA
((OR))	醫史卷之五

((LV))	XX
((OR))	浚儀李濂輯

((LV))	BB
((OR))	宋史六人

((LV))	CC
((OR))	龎安時傳

((LV))	ZZ
((OR))	龎安時, 字安常. 蘄州蘄水人. 兒時能讀書, 過目輙記. 父世醫也, 授以脉訣. 安時曰, 是, 不足爲也. 獨取黃帝․扁鵲之脉書治之. 未久, 已能通其說. 時出新意, 辯詰不可屈. 父大驚. 時年猶未冠, 已而病聵. 乃益讀靈樞․太素․甲乙諸秘書. 凡經․傳․百家之涉其道者, 靡不通貫. 嘗曰, 世所謂醫書, 予皆見之. 惟扁鵲之言深矣, 盖所謂難經者. 扁鵲寓術於其書, 而言之不詳意者, 使後人自求之歟. 予之術盖出於此. 以之視淺深․决死生, 若合符節. 且察脉之要, 莫急於人迎․寸口. 是二脉陰陽相應, 如兩引繩. 陰陽均, 則繩之大小等. 故定陰陽於喉手, 配覆溢於尺寸, 寓九候於浮沉, 分四溫於傷寒. 此皆扁鵲畧開其端, 而予參以內經諸書, 考究而得其說. 審而用之, 順而治之, 病不得逃矣. 又欲以術告後世, 故著難經辨數萬言. 觀草木之性, 與五藏之宜, 秩其職任, 官其寒熱, 班其奇偶, 以療百疾. 著主對集一卷. 古今異宜, 方術脫遺, 備陰陽之變, 補仲景之論. 藥有後出, 古所未知, 今不能辨, 嘗試有功不可遺也. 作本草補遺. 爲人治病, 率十愈八九. 踵門求診者, 爲辟邸舍居之. 親視飦粥藥物, 必愈而後遣. 其不可爲者, 必實告之, 不復爲治. 活人無數. 病家持金帛來謝, 不盡取也. 嘗詣舒之桐城, 有民家婦, 孕將産, 七日而子不下, 百術無所効. 安時之弟子李百全適在傍舍, 邀安時徃視之. 纔見, 卽連呼不死. 令其家人以湯溫其腰腹, 自爲上下拊摩. 孕者覺腸胃微痛, 呻吟間生一男子. 其家驚喜, 而不知所以然. 安時曰, 兒已出胞, 而一手誤執母腸, 不復能脫, 故非符藥所能爲. 吾隔腹捫兒手所在, 鍼其虎口, 旣痛, 卽縮手, 所以遽生. 無他術也. 取兒視之, 右手虎口鍼痕存焉. 其妙如此. 有問以華佗之事者, 曰, 術若是, 非人所能爲也. 其史之妄乎. 年五十八而疾作. 門人請自視脉. 笑曰, 吾察之審矣, 且出入息亦脉也. 今胃氣已絶, 死矣. 遂屛郤藥餌. 後數日, 與客坐語而卒. 

((LV))	Z1
((OR))	余嘗閱黃山谷撰龎安常傷寒論後序. 言其少時豪縱, 鬪雞走狗, 蹴鞠擊毬, 無所不爲. 愽奕音技, 一工所難, 而兼能之. 盖其天資英邁, 故從事于醫, 而精妙絶人如此. 山谷又稱其輕財如糞土而樂義, 耐事如慈母而有常, 似秦漢間遊俠而不害人, 似戰國四公子而不爭利. 凡此, 皆傳之所未備, 故附錄于後云. 

((LV))	CC
((OR))	許希傳

((LV))	ZZ
((OR))	許希, 開封人. 以醫爲業. 補翰林醫學. 景祐元年, 仁宗不豫. 侍醫數進藥不效, 人心憂恐. 冀國大長公主薦希. 希診曰, 鍼心下包絡之間, 可亟愈. 左右爭以爲不可. 諸黃門祈以身試, 試之無所害. 遂以鍼. 進而帝疾愈. 命爲翰林醫官. 賜緋衣․銀魚及器幣. 希拜謝已, 又西嚮拜. 帝問其故. 對曰, 扁鵲臣師也, 今者非臣之功, 殆臣師之賜, 安敢忘師乎. 乃請以所得金興扁鵲廟. 帝爲築廟于城西隅, 封靈應侯. 其後, 廟益完, 學醫者歸趨之, 因立太醫局于其旁. 希至殿中省尙藥奉御. 卒. 著神應鍼經要訣行于世. 錄其子宗道至內殿崇班. 

((LV))	CC
((OR))	僧智緣傳

((LV))	ZZ
((OR))	僧智緣, 隨州人, 善醫. 嘉祐末, 召至京師, 舍于相國寺. 每察脉, 知人貴賤․禍福․休咎. 診父之脉, 而能道其子吉凶, 所言若神, 士大夫爭造之. 王珪與王安石在翰林, 珪疑古無此. 安石曰, 昔醫和診晉侯, 而知其良臣將死. 夫良臣之命, 乃見于其君之脉, 則視父知子, 亦何足恠哉. 熈寧中, 王韶謀取靑唐, 上言蕃族重僧, 而僧結吳叱臘主部帳甚衆, 請智緣與俱至邊. 神宗召見, 賜白金, 遣乘傳而西, 遂稱經略大師. 智緣有辯口, 徑入蕃中, 說結吳叱臘歸化. 而他族兪龍珂․禹藏訥․令支等, 皆因以輸欵. 韶頗忌之. 言其撓邊事, 召還, 以爲右街首座. 卒. 

((LV))	CC
((OR))	王克明傳

((LV))	ZZ
((OR))	王克明, 字彦昭. 其始饒州樂平人, 後徙湖州烏程縣. 紹興乾道間名醫也. 初生時, 母乏乳. 餌以粥, 遂得脾胃疾, 長益甚, 醫以爲不可治. 克明自讀難經․素問, 以求其法, 刻意處藥, 其病乃愈. 始以術行江淮, 入蘇湖. 鍼灸尤精. 診脉有難療者, 必沈思得其要, 然後予之藥. 病雖數證, 或用一藥, 以除其本, 本除而餘病自去. 亦有不予藥者, 期以某日自安. 有以爲非藥之過, 過在某事, 當隨其事治之. 言無不驗. 士大夫皆自屈與游. 魏安行妻風痿, 十年不起. 克明施鍼, 而步履如初. 胡秉妻病內秘腹脹, 號呼踰旬. 克明視之, 時秉家方會食. 克明謂秉曰, 吾愈恭人病, 使預會可乎. 以半硫圓碾生薑, 調乳香下之. 俄起, 對食如平常. 盧州守王安道, 風噤不語旬日, 他醫莫知所爲. 克明令熾炭燒地灑藥, 置安道于上. 須臾而蘇. 金使黑鹿谷過姑蘇, 病傷寒, 垂死. 克明治之, 明日愈. 及從徐度聘金, 黑鹿谷適爲先排使, 待克明厚甚. 克明訝之, 谷乃道其故. 由是名聞北方. 後再從呂正已使金, 金接伴使忽被危疾, 克明立起之. 却其謝. 張子盖救海州, 戰士大疫. 克明時在軍中, 全活者幾萬人. 子盖上其功, 克明力辭之. 克明頗知書, 好俠尙義, 常數千里赴人之急. 初試禮部中選, 累任醫官. 王炎宣撫四川, 辟克明不就. 炎怒, 劾克明避事, 坐貶秩, 後遷至額內翰林醫痊局, 賜金紫. 紹興五年卒, 年六十七. 

((LV))	CC
((OR))	皇甫坦傳

((LV))	ZZ
((OR))	皇甫坦, 蜀之夾江人, 善醫術. 顯仁太后苦目疾, 國醫不能瘉, 詔募他醫. 臨安守臣張偁以坦聞. 高宗召見, 問何以治身. 坦曰, 心無爲則身安, 人主無爲則天下治. 引至慈寧殿, 治太后目疾, 立愈. 帝喜, 厚賜之, 一無所受. 令持香禱靑城山, 還, 復召問以長生久視之術. 坦曰, 先禁諸欲, 勿令放逸, 丹經萬卷, 不如守一. 帝歎服. 書淸靜二字, 以名其菴. 且繪其像禁中. 荊南帥李道, 雅敬坦. 坦歲謁道. 隆興初, 道入朝. 高宗․孝宗問之, 皆稱皇甫先生, 而不名坦. 又善相人. 嘗相道中女, 必爲天下母. 後, 果爲光宗后. 

((LV))	CC
((OR))	錢乙傳. 宋劉跂

((LV))	ZZ
((OR))	錢乙, 字仲陽. 上世錢塘人, 與吳越王有屬. 王俶納士, 曾祖贇隨以北, 因家於鄆. 父顥善鍼醫, 然嗜酒喜游, 一旦匿姓名東游海上不復反. 乙時三歲, 母前亡, 父同産姊嫁醫呂氏, 哀其孤, 收養爲子. 稍長讀書, 從呂君問醫. 姑將沒, 乃告以家世. 乙號泣, 請徃迹父. 凡五六徃, 乃得父所在. 又積數歲, 迎以歸. 是時, 乙年三十餘. 鄕人感㮣, 爲泣下, 多賦詩詠其事. 後七年, 父以壽終, 喪葬如禮. 其事呂君, 如事其父. 呂君沒, 無嗣, 爲之收葬行服, 嫁其孤女, 歲時祭享, 皆與親等. 乙始以顱䪿方著名山東. 元豐中, 長公主女有疾, 召使視之. 有功, 奏授翰林醫學, 賜緋. 明年, 皇子儀國公病瘈瘲, 國醫未能治. 長公主朝, 因言錢乙起草野有異能, 立召入, 進黃土湯而愈. 神宗召見, 褒諭, 因問黃土所以愈疾狀. 乙對曰, 以土勝水. 水得其平, 則風自止. 且諸醫所治垂愈, 小臣適其愈. 惟陛下加察. 天子恱其對. 擢太醫丞, 賜紫衣․金魚. 自是, 戚里貴室, 逮士庶之家, 願致之, 無虗日. 其論醫, 諸老宿莫能難. 俄以病免. 哲宗復召入, 宿直禁中. 久之, 復辭疾, 賜告, 遂不復起. 乙本有羸疾, 性簡易嗜酒, 疾屢攻. 自以意治之, 輙愈. 最後, 得疾憊甚. 乃嘆曰, 此所謂周痺也. 周痺入藏者死. 吾其已夫. 已而, 曰, 吾能移之, 使病在末. 因自製藥, 日夜飮之. 人莫見其方. 居亡何, 左手足攣不能用. 乃喜曰, 可矣. 又使所親登東山, 視菟絲所, 生篝火燭其下, 火滅處, 劚之, 果得伏靈, 其大踰斗. 因以法噉之, 閱月而盡. 由此雖偏廢, 而氣骨堅悍, 如無疾者. 退居里舍, 杜門不冠屨, 坐臥一榻上, 時時閱史書雜說. 客至, 酌酒劇談. 意欲之適, 則使二僕夫輿之, 出沒閭巷. 人或邀致, 不肯徃也. 病者日造門, 或扶携襁負, 纍纍滿前. 近自鄰井, 遠或百數十里, 皆授之藥, 致謝而去. 初, 長公子女病泄利, 將殆. 乙方醉, 曰, 當發疹而愈. 駙馬都尉以爲不然, 怒責之. 不對而退. 明日, 疹果出. 都尉喜, 以詩謝之. 廣親宗子病. 診之曰, 此可毋藥而愈. 顧其幼曰, 此且暴病驚人, 後三日過午無恙. 其家恚曰, 幼何疾, 醫貪利動人如此. 明果發癎甚急, 復召乙治之. 居三日愈. 問何以無疾而知. 曰, 火色直視, 心與肝俱受邪. 過午者, 心與肝所用時當更也. 宗室王子病嘔泄. 醫以藥溫之, 加喘. 乙曰, 病本中熱, 柰何以剛劑燥之, 將不得前後溲. 予石膏湯. 王與醫皆不信, 謝罷. 乙曰, 毋庸復召我. 後二日果來召. 適有故, 不時徃. 王疑且怒, 使人數十輩趣之至. 曰, 固石膏湯證也. 竟如言而效. 有士人病欬, 面靑而光, 其氣哽哽. 乙曰, 肝乘肺. 此逆候也. 若秋得之可治, 今春不可治. 其家祈哀, 彊之予藥. 明日, 曰, 吾藥再瀉肝, 而不少却, 三補肺而益虗, 又加脣白, 法當三日死. 然安穀者過期, 不安穀者不及期. 今尙能粥, 居五日而絶. 有娠婦得病, 醫言胎且墮. 乙曰, 娠者五藏傳養, 率六旬乃更. 誠能候其月, 偏補之, 何必墮. 已而, 子母俱得全. 又乳婦, 因大恐而病. 病雖愈, 目張不能瞑. 人不能曉, 以問乙, 乙曰, 煑郁李酒飮之, 使醉則愈. 所以然者, 目系內連肝膽, 恐則氣結, 膽衡不下. 惟郁李去結, 隨酒入膽, 結去膽下, 目則能瞑矣. 如言而效. 一日, 過所善翁, 聞兒啼. 愕曰, 何等兒聲. 翁曰, 吾家㝈生二男子. 乙曰, 謹視之. 過百日乃可保. 翁不懌. 居月餘皆斃. 乙爲方愽達, 不名一所, 治種種皆通, 非但小兒醫也. 於書無不窺. 他人靳靳守古法, 乙獨度越縱舍, 卒與法合. 尤邃本草, 多識物理, 辨正闕誤. 人得異藥, 或持疑事問之, 必爲言出生本末․物色名貌. 退考之, 皆中. 末年, 攣痺浸劇. 其嗜酒․喜寒食, 皆不自禁. 自診知不可爲, 召親戚訣別. 易衣待盡. 享年八十二, 終于家. 所著有傷寒論指微五卷․嬰孺論百篇, 傳于世. 

((LV))	ZZ
((OR))	河間劉跂曰, 乙非獨醫可稱也. 其篤行似儒, 其奇節似俠. 術行而身隱約, 又類有道者. 數謂余言, 曩學六氣五運, 夜宿東平王冡嶺, 觀氣象逾月不寐. 今老矣. 事誠有不在書者. 肯以三十日暇從我, 當相授. 余笑謝弗能. 其後遂不復言. 嗚呼斯人也, 可能復得之哉. 沒後, 余聞其所治驗尤衆, 東州人人能言. 剟其章章者, 著之篇. 異時, 史家叙方術之士, 其將有考焉. 

((LV))	Z1
((OR))	按, 宋史有乙傳, 然不如跂所撰之詳. 諦觀宋史乙傳, 寔本跂所撰裁削成之. 顧有不可裁削者, 故余止錄跂所撰傳, 而宋史在其中矣. 又按, 宋潜溪文集謂, 乙深造仲景{★★=閫奧@}, 而擷其精華, 建爲五藏之方, 各隨所宜. 肝有相火, 則有瀉而無補, 腎爲眞水, 則有補而無瀉. 皆啓內經之秘. 世㮣以嬰孺醫目之, 何知乙之淺哉. 其遺書散亡, 出於閻孝忠之所輯者, 非乙之本意也. 斯論可謂知言者. 

((LV))	BB
((OR))	遼史二人

((LV))	CC
((OR))	直魯古傳

((LV))	ZZ
((OR))	直魯古, 吐谷渾人. 初, 太祖破吐谷渾, 一騎士棄槖反射, 不中而去. 及追兵開槖視之, 中得一嬰兒, 卽直魯古也. 因所俘者問其故, 乃知射槖者嬰之父也. 世善醫, 雖馬上視疾, 亦知標本. 意不欲子爲人所得, 欲殺之耳. 由是進於太祖淳欽皇后收養之. 長, 亦能醫. 專事鍼灸. 太宗時, 以太醫給侍. 嘗撰脉訣․鍼灸書行于世. 年九十卒. 

((LV))	CC
((OR))	耶律敵魯傳

((LV))	ZZ
((OR))	耶律敵魯, 字撒不椀. 其先本五院之族始置官分隷焉. 敵魯精于醫. 察形色, 卽知病原, 雖不診候, 有十全功. 統和初, 爲大丞相韓德讓所薦, 官至節度使. 初, 樞密使耶律斜軫妻有沈痾, 易數醫不能治. 敵魯視之, 曰, 心有畜熱, 非藥石所及, 當以意療. 因其聵, 聒之使狂, 用泄其毒, 則可. 於是, 令大擊鉦鼓於前. 翌日果狂. 呌呼怒駡, 力極而止, 遂愈. 治法多類此, 人莫能測. 年八十卒. 

((LV))	BB
((OR))	金史五人

((LV))	CC
((OR))	劉完素傳

((LV))	ZZ
((OR))	劉完素, 字守眞, 河間人, 嘗遇異人陳先生, 以酒飮, 守眞大醉, 及寤, 洞達醫術, 若有授之者, 乃撰運氣要旨論․精要宣明論. 慮庸醫或出妄說, 又著素問玄機原病式, 特舉二百八十八字, 注二萬餘言, 然好用凉劑, 以降心火․益腎水爲主. 自號通元處士云. 

((LV))	Z1
((OR))	河間劉守眞先生, 醫術精妙, 發古人所未發, 著宣明論․原病式․傷寒直格方三書, 蚤已盛行于時. 晩年又著素問病機氣宜保命集, 凡三卷, 分三十二門, 首原道․原脉, 攝生, 以及于處方用藥, 君臣佐使之法, 無所不備. 而秘藏篋笥, 不以示人. 自序之曰, 余年二十有五, 志在內經, 日夜不輟. 殆至六旬, 遇異人授以美酒橡斗許, 飮之, 面赤若醉. 醒後大有開悟, 攻療諸病, 左右逢原, 百發百中. 今著此書, 寔軒岐要妙之旨, 不遇當人, 未易授爾. 時大定丙午閏七月也. 

((LV))	CC
((OR))	張從正傳

((LV))	ZZ
((OR))	張從正, 字子和, 睢州考城人. 精於醫, 貫穿難素之學. 其法宗劉守眞, 用藥多寒凉, 然起疾救死多取效. 古醫書有汗下吐法, 亦有不當汗者, 汗之則死, 不當下者, 下之則死, 不當吐者, 吐之則死. 各有經絡脉理. 世傳黃帝岐伯所爲書也, 從正用之最精, 號張子和汗下吐法. 妄庸淺術, 習其方劑, 不知察脉原病, 徃徃殺人. 此庸醫所以失其傳之過也. 其所著有六門二法之目存於世云. 

((LV))	Z1
((OR))	河間探內經之秘, 大揚其道于大定, 明昌間, 而宛丘張子和益發揮而衍繹之. 子和有神醫名, 自稱曰戴人. 興定中召補太醫, 居無何, 辭去, 盖非其好也. 於是退而與麻知幾․常仲明輩, 日遊㶏水之上, 講明奧義, 辯析玄理. 遂以平日聞見及嘗試之効, 輯爲一書, 名之曰儒門事親, 以爲惟儒者能明辨之, 而事親者不可以不知也. 是書凡十四卷, 盖子和草創之, 知幾潤色之, 而仲明又摭其遺, 爲治法心要. 兵塵澒洞, 藏諸査牙空穴中, 幸而復出人間, 謂非鬼神訶, 護之力可乎. 其中妙論精義不可縷述, 善讀者當自得之. 

((LV))	CC
((OR))	張元素傳

((LV))	ZZ
((OR))	張元素, 字㓗古, 易州人. 八歲試童子舉, 二十七試經義進士, 犯廟諱下第. 乃去學醫, 無所知名. 夜夢有人用大斧長鑿, 鑿心開竅, 納書數卷於其中, 自是洞徹其術. 河間劉完素病傷寒八日, 頭痛, 脉緊, 嘔逆不食. 不知所爲. 元素徃候, 完素面壁不顧. 元素曰, 何見待之卑如此哉. 旣爲診脉, 謂之曰, 脉病云云. 曰, 然. 初服其藥, 用某味乎. 曰, 然. 元素曰, 子誤矣, 某味性寒, 下降走太陰, 陽亡汗不能出. 今脉如此, 當服某藥則效矣. 完素大服, 如其言遂愈. 元素自此顯名. 元素治病不用古方, 其說曰, 運氣不齊, 古今異軌, 古方新病不相能也. 自爲家法云. 

((LV))	Z1
((OR))	元素以古方新病不能相値, 治疾一切不以方, 故其書不傳. 今存于世者, 皆後人之所傳會, 非元素之眞書也. 其學則東垣李杲深得之. 

((LV))	CC
((OR))	李慶嗣傳

((LV))	ZZ
((OR))	李慶嗣, 洛人, 少舉進士不第, 棄而學醫. 讀素問諸書, 洞曉其義. 天德間, 歲大疫, 廣平尤甚, 貧者徃徃闔門臥病. 慶嗣携藥與米分遺之, 全活者衆. 慶嗣年八十餘, 無疾而終. 所著傷寒纂類四卷․改證活人書二卷, 傷寒論三卷․鍼經一卷, 傳於世. 

((LV))	CC
((OR))	紀天錫傳

((LV))	ZZ
((OR))	紀天錫, 字齊卿, 㤗安人. 早棄進士業學醫, 精於其技, 遂以醫名世. 集註難經五卷, 大定十五年上其書, 授醫學愽士. 

((LV))	BB
((OR))	元史一人

((LV))	CC
((OR))	李杲傳

((LV))	ZZ
((OR))	李杲, 字明之, 眞定人也, 世以貲雄鄕里. 杲幼歲好醫藥, 時易人張元素以醫名燕․趙間, 杲捐千金從之學, 不數年盡傳其業. 家旣富厚, 無事於技, 操有餘以自重, 人不敢以醫名之. 大夫士或病其資性高謇, 少所降屈, 非危急之疾, 不敢託也. 其學於傷寒․癰疽․眼目病爲尤長. 北京人王善甫爲京兆酒官, 病小便不利, 目睛凸出, 腹脹如鼓, 膝以上堅硬欲裂, 飮食且不下, 甘淡滲泄之藥皆不效. 杲謂衆醫曰, 疾深矣. 內經有之, 膀胱者, 津液之府, 必氣化乃出焉. 今用滲泄之劑, 而病益甚者, 是氣不化也. 啓玄子云, 無陽者陰無以生, 無陰者陽無以化. 甘淡滲泄皆陽藥, 獨陽無陰, 其欲化得乎. 明日, 以羣陰之劑投之, 不再服而愈. 西臺掾蕭君瑞, 二月中病傷寒發熱. 醫以白虎湯投之, 病者面黑如墨, 本證不復見, 脉沉細, 小便不禁. 杲初不知用何藥, 及診之, 曰, 此立夏前誤用白虎湯之過. 白虎湯大寒, 非行經之藥, 止能寒腑藏, 不善用之, 則傷寒本病隱曲於經絡之間. 或更以大熱之藥捄之, 以苦陰邪, 則他證必起, 非所以捄白虎也. 有溫藥之升陽行經者, 吾用之. 有難者曰, 白虎大寒, 非大熱何以救, 君之治柰何. 杲曰, 病隱於經絡間, 陽不升則經不行, 經行而本證見矣. 本證又何難焉. 果如其言而愈. 魏邦彦之妻, 目翳暴生, 從下而上, 其色綠, 腫痛不可忍. 杲云, 翳從下而上, 病從陽明來也. 綠非五色之正, 殆肺與腎合而爲病邪. 乃瀉肺腎之邪, 而以入陽明之藥爲之使, 旣効矣, 而他日病復作者三, 其所從來之經, 與腎色各異. 乃曰, 諸脉皆屬於目, 脉病則目從之. 此必經絡不調, 經不調, 則目病未已也. 問之果然, 因如所論而治之, 疾遂不作. 馮叔獻之姪櫟, 年十五六, 病傷寒, 目赤而頓渴, 脉七八至. 醫欲以承氣湯下之, 已煑藥, 而杲適從外來, 馮告之故. 杲切脉, 大駭曰, 幾殺此兒. 內經有言, 在脉, 諸數爲熱, 諸遲爲寒. 今脉八九至, 是熱極也. 而會要大論云, 病有脉從而病反者, 何也. 脉之而從, 按之不鼓, 諸陽皆然. 此傳而爲陰證矣. 令持薑․附來, 吾當以熱因寒用法處之. 藥未就而病者爪甲變, 頓服者八兩, 汗尋出而愈. 陝帥郭巨濟病偏枯, 二指著足底不能伸. 杲以長鍼剌骫中, 深至骨而不知痛, 出血一二升, 其色如墨, 又且膠剌之. 如此者六七, 服藥三月, 病良已. 裴擇之妻病寒熱, 月事不至者數年, 已喘嗽矣. 醫者率以蛤蚧․桂․附之藥投之, 杲曰, 不然, 夫病陰爲陽所搏, 溫劑太過, 故無益而反害. 投以寒血之藥, 則經行矣. 已而果然. 杲之設施多類此. 當時之人, 皆以神醫目之. 所著書, 今多傳於世云. 

((LV))	CC
((OR))	東垣老人傳 元硯堅

((LV))	ZZ
((OR))	東垣老人李君, 諱杲, 字明之. 其先世居眞定, 富於金財. 大定初, 校籍眞定河間, 戶冠兩路. 君之幼也, 異於群兒. 及長, 忠信篤敬. 愼交游, 與人相接, 無戱言. 衢間衆人以爲懽洽處, 足跡未嘗到, 盖天性然也. 朋儕頗疾之, 密議一席, 使妓戱狎, 或引其衣, 卽怒罵, 解衣焚之. 由鄕豪接待國使, 府尹聞其妙齡有守也, 諷妓強之酒, 不得辭, 稍飮, 遂大吐而出. 其自愛如此. 受論語․孟子於王內翰從之, 受春秋于馮內翰叔獻. 宅有隙地, 建書院, 延待儒士. 或不給者, 盡周之. 㤗和中, 歲饑, 民多流亡. 君極力賑捄, 全活者甚衆. 母王氏寢疾, 命里中數醫拯之. 溫凉寒熱, 其說異同, 百藥備嘗, 以水濟水, 竟莫知爲何證而斃. 君痛悼不知醫而失其親, 有願曰, 若遇良醫, 當力學以志吾過. 聞易水㓗古老人張君元素醫名天下, 捐金帛詣之. 學數年, 盡得其法. 進納得官, 監濟源稅. 彼中民感時行疫厲, 俗呼爲大頭天行. 醫工徧閱方書, 無與對證者. 出已見, 妄下之, 不効, 復下之, 比比至死. 醫不以爲過, 病家不以爲非. 君獨惻然于心, 廢寢食, 循流討源, 察標求本. 製一方, 與服之, 乃効, 特壽之于木, 刻揭於耳目藂集之地, 用之者無不効, 時以爲僊人所傳, 而鏨之于石碣. 君初不以醫爲名, 人亦不知君之深於醫也. 君避兵汴梁, 遂以醫游公卿間, 其明效大驗, 具載別書. 壬辰北渡, 寓東平, 至甲辰還鄕里. 一日, 謂友人周都運德父曰, 吾老, 欲道傳後世, 艱其人, 柰何. 德父曰, 廉臺羅天益謙父, 性行敦樸, 嘗恨所業未精, 有志於學, 君欲傳道, 斯人其可也. 他日, 偕徃拜之. 君一見曰, 汝來學覔錢醫人乎. 學傳道醫人乎. 謙父曰, 亦傳道耳. 遂就學. 日用飮食, 仰給於君. 學三年, 嘉其久而不倦也, 予之白金二十兩, 曰, 吾知汝活計甚難, 恐汝動心, 半途而止, 可以此給妻子. 謙父力辭不受. 君曰, 吾大者不惜, 何吝乎細. 汝勿復辭. 君所期者可知矣. 臨終, 平日所著書檢勘卷帙, 以類相從, 列于几前, 囑謙父曰, 此書付汝, 非爲李明之․羅謙父, 盖爲天下後世, 愼勿湮沒, 推而行之. 得年七十有二, 實辛亥二月二十五日也. 君殁, 迨今十有七年, 謙父言猶在耳, 念之益新. 噫嘻. 君之學, 知所託矣. 

((LV))	Z1
((OR))	余閱元史李杲傳, 頗病其不詳, 而復採眞定路儒學教授邙城硯堅所爲東垣老人傳以益之. 然猶病其不盡載著述. 甚矣, 叙事之難也. 盖東垣所著, 有醫學發明․脾胃論․內外傷辨惑論․蘭室秘藏․此事難知․藥象論, 緫若干卷, 而試效方乃其門人羅天益所輯者也. 魯齋許先生曰, 東垣之醫, 醫之王道也. 有志于學醫者, 必盡讀東垣之書, 而後可以言醫. 

((LV))	XX
((OR))	醫史卷之五

((LV))	AA
((OR))	醫史卷之六

((LV))	XX
((OR))	浚儀李濂輯

((LV))	CC
((OR))	張仲景補傳

((LV))	XX
((OR))	國朝李濂

((LV))	ZZ
((OR))	張機, 字仲景, 南陽人也. 學醫術於同郡張伯祖, 盡得其傳. 工於治療, 尤精經方, 遂大有時譽. 漢靈帝時舉孝廉, 官至長沙太守. 少時與同郡何顒客游洛陽, 顒探知其學, 謂人曰, 仲景之術精于伯祖. 起病之驗, 雖鬼神莫能知之, 眞一世之神醫也. 嘗見侍中王仲宣, 仲景曰, 君年至四十當有疾, 鬚眉脫落, 脫落後半年必死. 宜豫服五石湯, 庶幾可免. 仲宣時年二十餘, 聞其言惡之, 雖受方而不飮. 居數日, 復見仲景, 乃佯曰, 五石湯已飮之矣. 仲景曰, 觀君氣色, 非飮藥之診, 何輕命欺人如此邪. 仲宣益深惡之. 後二十年, 果有疾, 鬚眉皆脫落, 越一百八十七日卒. 時人以爲扁鵲․倉公無以加之也. 仲景宗族二百餘口, 自建安以來, 未及十稔, 死者三之一, 維時大疫流行, 而傷寒死者居其七. 乃著傷寒卒病論十卷行于世, 盖推本素問熱論之旨, 兼演伊尹湯液而爲之. 探𧷤鈎玄, 功侔造化. 華佗讀而善之, 曰, 此眞活人書也. 仲景又著金匱玉函要畧方三卷, 上卷論傷寒, 中卷論雜病, 下卷載其方幷療婦人. 寔爲千古醫方之祖, 自漢魏以迄于今, 海內學者, 家肄戶習, 誦讀不暇, 如士子之於六經. 然論者推爲醫中亞聖, 而范曄後漢書乃不爲仲景立傳, 是故君子有遺憾焉. 

((LV))	ZZ
((OR))	嵩渚子曰, 皇甫士安有言, 伊尹以元聖之才, 本神農之經爲湯液論, 仲景本黃帝之書, 述伊尹之法, 廣湯液論爲書十數卷, 後醫咸遵用之弗敢變. 宋翰林學士王洙在舘閣日, 偶於蠧簡中得仲景所著金匱要畧三卷, 乃錄而傳之秘閣校理林億等又校定爲二十五篇刪芟重複, 合二百六十二方, 誠爲百世不刊之書. 或謂, 有大人之病而無嬰孺之患, 有北方之藥而無南方之療, 此則長沙之所闕者, 善學者觸類而長之可也. 余又聞仲景有脉經․五藏論․評病要方諸編, 藝文志咸載其目, 余皆未之見, 其眞贗不可知云. 

((LV))	CC
((OR))	王叔和補傳

((LV))	XX
((OR))	李濂

((LV))	ZZ
((OR))	王叔和, 高平人也. 仕西晉爲太醫令. 性度沉靖, 潜心方脉, 精意診切, 洞識攝養之道. 平生雅好著述, 乃本黃帝素問․秦越人八十一難經暨張仲景․華元化之書, 撰脉經十卷, 凡九十七篇. 叙陰陽表裏, 辨三部九. 候, 分人迎․氣口․神門․條十二經․二十四氣․奇經八脉․五藏六腑․三焦四時之痾, 粲如指掌. 其文約, 其旨遠, 其理奧, 使人占外以知內, 視死而別生. 按其法而用之, 厥驗如神, 毫髮不爽. 自難經之後, 闡明脉旨, 殆無餘藴. 觀其自叙, 有曰, 脉理精微, 其體難辨. 弦緊浮芤, 展轉相類. 在心易了, 入指難明. 謂沈爲伏, 則方治永乖, 以緩爲遲, 則危殆立至. 况有數候俱見, 異病同脉者乎. 夫醫藥爲用, 性命所繫. 和鵲至妙, 猶或加思, 仲景明審, 亦候形證. 一毫有疑, 則考校以求驗. 故傷寒有承氣之戒, 嘔噦發下焦之問而. 遺文遠旨, 代寡能用, 舊經秘述, 奧而不售遂令末學, 昧於源本, 互滋偏見, 各逞己能. 致微痾成膏盲之變, 滯固絶振起之望, 良有以也. 今撰集岐伯以來, 逮于華陀, 經論要訣, 合爲十卷. 百病根源, 各以類例相從, 聲色證候, 靡不該備. 誠能篤志硏窮, 究其微𧷤, 則可以比蹤古賢, 代無夭橫矣. 夫自王氏脉經出, 而海內學醫之士, 咸知所宗. 論者以爲經絡之龜鏡, 攻療之梯航. 廣仁術而利天下, 厥功甚溥. 叔和又有脉訣四卷脉․賦一卷, 纂次張仲景傷寒論爲三十六卷行于世云. 

((LV))	ZZ
((OR))	嵩渚子曰, 宋熈寧初, 光祿卿直秘閣林億校諸醫經方書, 而王氏脉經始鏤板于廣西漕司, 序之者, 長樂陳孔碩也. 元㤗定間, 醫學教授謝縉翁又刊于龍興儒學, 而東陽柳道傳寔序之. 其曰, 脉訣出而脉經隱, 正如俗儒知誦時文而不知誦經史, 切中後世狥末忘本之弊. 然晦菴朱子則謂, 脉訣辭雖鄙淺, 而直指高骨爲關之說, 合于難經本旨, 盖亦取之, 抑脉訣雖非叔和書, 其亦嘗讀脉經而有得者邪. 但其自立七表八裏九道之目, 與脉經所載二十四種之名義弗合. 是故世之國手, 遂以爲贗書而輕之, 恐亦終不可廢也. 知醫君子. 其尙審察之哉. 

((LV))	CC
((OR))	啓玄子補傳

((LV))	XX
((OR))	李濂

((LV))	ZZ
((OR))	王氷[sm/一作砯], 自號啓玄子. 唐寶應中爲太僕令. 篤好醫術, 得黃帝內經素問靈樞暨隋人全元起訓解, 乃大爲次註, 且自爲之序曰, 夫釋縛脫艱, 全眞導氣, 拯黎元於仁壽, 濟羸劣以獲安者, 非三聖道則不能致之矣. 孔安國序尙書曰, 伏羲․神農․黃帝之書, 謂之三墳, 言大道也. 班固漢書藝文志曰, 黃帝內經十八卷, 素問卽其經之九卷也, 兼靈樞九卷, 乃其數焉. 雖復年移代革, 而授學猶存, 懼非其人, 而時有所隱. 故第七一卷, 師氏藏之. 今之奉行, 惟八卷爾. 然而其文簡, 其意愽, 其理奧, 其趣深. 天地之象分, 陰陽之候列, 變化之由表, 死生之兆彰. 不謀而遐邇自同, 勿約而幽明斯契. 稽其言有徵, 驗之事不忒, 誠可謂至道之宗, 奉生之始矣. 假若天機迅發, 妙識玄通, 藏謀雖屬乎生知, 標格亦資於詁訓, 未嘗有行不由徑․出不由戶者也. 然刻意硏精, 探微索隱, 或識契眞要, 則目牛無全, 故動則有成猶鬼神幽賛, 而命世奇傑, 時時間出焉. 則周有和․緩, 漢有淳于公, 魏有張公․華公, 皆得斯妙道者也. 咸日新其用, 大濟蒸人, 華葉遞榮, 聲實相副, 盖教之著矣, 亦天之假也. 氷弱齡慕道, 夙好養生, 幸遇眞經, 式爲龜鏡. 而世本紕繆, 篇目重疊, 前後不倫, 文義懸隔, 施行不易, 披會亦難, 歲月旣淹, 襲以成弊. 或一篇重出, 而別立二名, 或兩論倂呑, 而都爲一目, 或問答未已, 別樹篇題, 或脫簡不書, 而云世闕, 重合經而冠鍼服, 倂方宜而爲欬篇, 隔虗實而爲逆從, 合經絡而爲論要, 節皮部爲經絡, 退至道以先鍼, 諸如此流, 不可勝數. 且將升岱嶽, 非逕奚爲, 欲詣扶桑, 無舟莫適. 乃精勤愽訪, 而幷有其人. 歷十二年, 方臻理要, 詢謀得失, 深遂夙心. 時於先生郭子齋堂受得先師張公秘本, 文字昭晰, 義理環周, 一以參詳, 群疑氷釋. 恐散於末學, 絶彼師資, 因而撰註, 用傳不朽. 兼舊藏之卷, 合八十一篇, 二十四卷, 勒成一部. 冀乎究尾明首, 尋註會經, 開發童蒙, 宣揚至理而已. 其中簡脫文斷, 義不相接者, 搜求經論所有, 遷移以補其處, 篇目墜缺․指事不明者, 量其意趣, 加字以昭其義. 篇論呑倂․義不相涉․闕漏名目者, 區分事類, 別目以冠篇首, 君臣請問․禮儀乖失者, 考校尊卑, 增益以光其意, 錯簡碎文․前後重疊者, 詳其旨趣, 削去繁雜, 以存其要, 辭理秘密․難粗論述者, 別撰玄珠, 以陳其道. 凡所加字, 皆朱書其文, 使今古必分, 字不雜糅, 庶厥昭彰聖旨, 敷暢玄言. 有如列宿高懸, 奎張不亂, 深泉净瑩, 鱗介咸分. 君臣無夭枉之期, 夷夏有延齡之望. 俾工徒勿誤, 學者惟明, 至道流行, 徽音累屬. 千載之後, 方知大聖之慈惠無窮. 氷年八十餘以壽終. 

((LV))	ZZ
((OR))	嵩渚子曰, 啓玄子所撰玄珠, 世無傳者. 今有玄珠十卷, 昭明隱旨三卷, 皆後人依託爲之. 雖非啓玄子眞書, 然於素問閫奧, 頗有發明. 其隱旨三卷, 寔與世所傳天元玉冊相表裏, 盖亦不可廢云. 抑又聞啓玄子註素問二十四卷, 書成獻之, 唐令列之醫學, 遂使上古聖人精微幽眇之書, 顧付之方技之流. 於是搢紳先生咸罕言之, 而是道益衰矣. 鳴呼惜哉. 

((LV))	CC
((OR))	張擴傳 宋羅願

((LV))	ZZ
((OR))	張擴, 字子充, 歙縣人. 少好醫, 從蘄水龎安時游時, 同學六十人, 安時獨喜擴. 後聞蜀有王朴善脉, 又能以太素知人貴賤禍福, 從之朞年, 得衣領中所藏素書, 盡其訣, 乃辭去. 南陵有富人子, 傷寒不知人, 氣息僅屬. 擴視之曰, 此嗜臥證也. 後三日當蘇, 蘇則欲飮, 欲飮與此藥, 必熟睡覺, 當得汗也. 已而果然. 當塗郭祥正子患嗽, 肌骨如削, 醫多以爲勞. 擴曰, 是不足憂. 就坐飮以藥, 忽大吐. 使視涎沫中當有物, 視之, 得魚骨. 宿疾皆愈. 在建業, 有婦人叩門求醫者, 擴不在, 其弟揮爲診之. 及歸, 揮具言其狀, 擴曰, 弟與藥如是且瘳矣. 此其脉, 當𡠉居三年, 左乳下有誌也. 驗之信然. 嘗有調官都下者, 擴診之, 謂曰, 蝦遊脉見, 不出七日當死. 後五日, 得通判齊州, 喜曰, 張擴妄言耳. 我適得官, 何謂死哉. 又二日, 晨起進盥, 仆地卽死. 建中靖國初, 范忠宣公方召而疾作, 問曰, 吾此去幾何. 擴曰, 公脉氣不出半年. 公曰, 使某得生, 至京師則子之賜也. 遂與偕行. 至京師, 奏補擴假承務郞. 未幾, 公以不起. 聞董正封知歙州, 擴以太素切其脉曰, 承議今歲當奏子. 正封自以官不應格又非郊歲, 以爲疑. 適宛陵有幕官至者, 與語及之, 客曰, 是不可信. 彼亦以此語許吾州守矣. 會徽宗登極, 守臣子弟例以捧表得官. 崇寧中, 黃誥得淮西提刑, 擴謂曰, 大夫食祿不在淮西, 行且還朝矣, 然非今日宰相. 所謂宰相者, 猶未起, 起則有詔命, 不滿歲, 當三遷. 又曰, 大夫不病而細君病, 憂在九月. 及蔡京當國, 誥被召還, 歲中自戶部․吏部遷左司郞中, 而妻劉亦適以九月卒. 尙書蹇序辰知應天府, 擴謂曰, 尙書無官脉, 旦夕當有謫. 俄被旨放歸田里. 復見之曰, 當得州. 果得杭州. 汪丞相微時, 祁門宰陳孺使徧視在學諸生, 次至公曰, 君位至宰相. 然南人得北脉, 名宦當繇北方起. 未幾登第, 調北京大名主簿, 不出北京, 積官至中大夫, 中興遂爲上相. 謂胡殿院曰, 君當登第然脉未圓. 歲在辛卯, 見之曰, 不出此歲矣. 明年, 果登第. 擴後以罪謫永州, 至洪州, 晨起見帥, 曰, 擴今日時加午當死, 後事以累公. 帥曰, 何至是. 擴曰, 吾察之血已入心矣. 退使入伺之, 及期卒. 揮字子發, 傳兄業, 爲人純孝有常, 士大夫多愛重之. 

((LV))	CC
((OR))	吳源傳 洪焱祖

((LV))	ZZ
((OR))	吳源, 字德信, 休寧人, 號神醫. 自其上世有名諒者, 本嗜學, 遇異人於郊, 授以異書, 忽不見. 視之, 乃金匱玉函之秘, 遂造活人之妙. 再傳至豫, 號松蘿居士, 長於詩, 亦得是秘. 豫子源, 以樞密汪公勃保奏, 引試醫之七經, 百人中獨冠其首. 授入內內宿, 稍遷至翰林醫官. 療勞瘵疾奇中. 邑宰黃法奭妻病劇, 禱於北斗以祈應, 夢一少年, 衣紫長裾, 戴逍遙巾. 一人指曰, 此神醫也, 能起汝疾. 黃遂遍召諸醫, 獨源衣冠與夢符. 一見, 謂飢中伏暑, 三日而愈. 診一姙婦, 曰, 是兒左手多一指又診一姙婦, 曰, 是當生三男已. 而皆驗. 嘗遇一人仆地, 診之, 謂爲䖝證. 鍼其腹, 曰, 已中其頭矣. 病者果吐, 痰中有䖝如蜴蜥, 頭有細竅. 其人卽起謝去. 神效不可數紀. 每曰, 醫雖十全, 不過一藝, 官至和安, 不過一醫. 遂棄官隱于儒, 號南薰老人, 有南薰集, 詩詞千篇. 與竹洲二吳先生游, 作詩訓諸子, 警句云, 五世活人功已積, 一經教子意難忘. 爾曹好展摩雲翮, 伴我黃花晩節香. 嘗謂功名非必身享, 當在子孫也. 乾道癸巳冬, 建康留守洪樞密抱病, 招中都․旁郡醫集皆搏手相視. 時漕程公叔達以同鄕之好, 強致之診視, 卽曰, 由驚氣入心而得. 洪驚悟曰, 何其神也. 因言捄焚而得疾. 服藥卽瘳. 留以待春, 源曰, 吾無春脉. 歸甫旬, 攝衣而逝. 

((LV))	XX
((OR))	醫史卷之六

((LV))	AA
((OR))	醫史卷之七

((LV))	XX
((OR))	浚儀李濂輯

((LV))	CC
((OR))	丹溪翁傳

((LV))	XX
((OR))	國朝戴良

((LV))	ZZ
((OR))	丹溪翁者, 婺之義烏人也. 姓朱氏, 諱震亨, 字彦脩, 學者尊之曰丹谿翁. 翁自幼好學, 日記千言. 稍長, 從鄕先生治經, 爲舉子業. 後聞許文懿公得朱子四傅之學, 講道八華山, 復徃拜焉. 益聞道德性命之說宏深粹密, 遂爲專門. 一日, 文懿謂曰, 吾臥病久, 非精於醫者, 不能以起之. 子聦明異常人, 其肯游藝於醫乎. 翁以母病脾, 於醫亦粗習, 及聞文懿之言, 卽慨然曰, 士苟精一藝, 以推及物之仁, 雖不仕於時, 猶仕也乃悉焚棄向所習舉子業, 一於醫致力焉. 時方盛行陳師文․裴宗元所定大觀二百九十七方, 翁窮晝夜是習, 旣而悟曰, 操古方以治今病, 其勢不能以盡合. 苟將起度量․立規矩․稱權衡, 必也素難諸經乎. 然吾鄕諸醫鮮克知之者. 遂治裝出游, 求他師而叩之. 乃渡浙河, 走吳中, 出宛陵, 抵南徐, 達建業, 皆無所遇. 及還武林, 忽有以其郡羅氏告者. 羅名知悌, 字子敬, 世稱太無先生, 宋理宗朝寺人. 學精於醫, 得金劉完素之再傳, 而旁通張從正․李杲二家之說. 然性褊甚, 恃能厭事, 難得意. 翁徃謁焉, 凡數徃返, 不與接. 已而求見愈篤, 羅乃進之曰, 子非朱彦脩乎. 時翁已有醫名, 羅故知之. 翁旣得見, 遂北面再拜, 以謁受其所教. 羅遇翁亦甚懽, 卽授以劉․張․李諸書, 爲之敷揚三家之旨, 而一斷於經, 且曰, 盡去而舊學. 非是也. 翁聞其言, 渙焉無少凝滯於胷臆. 居無何, 盡得其學以歸. 鄕之諸醫泥陳․裴之學者, 聞翁言, 卽大驚而笑且排, 獨文懿喜曰, 吾疾其遂瘳矣乎. 文懿得末疾, 醫不能療者餘十年, 翁以其法治之良驗. 於是諸醫之笑且排者, 始皆心服口譽, 數年之間, 聲聞頓著. 翁不自滿足, 益以三家之說推廣之. 謂劉張之學, 其論臟腑氣化有六, 而於濕熱相火三氣致病爲最多, 遂以推陳致新瀉火之法療之, 此固高出前代矣. 然有陰虗火動, 或陰陽兩虗濕熱自盛者, 又當消息而用之. 謂李之論飮食勞倦內傷脾胃, 則胃脘之陽不能以升舉, 幷及心肺之氣陷入中焦, 而用補中益氣之劑治之, 此亦前人之所無也. 然天不足於西北, 地不滿於東南, 天陽也, 地陰也. 西北之人, 陽氣易於降, 東南之人, 陰火易於升. 苟不知此, 而徒守其法, 則氣之降者固可愈, 而於其升者亦從而用之, 吾恐反增其病矣. 乃以三家之論, 去其短而用其長, 又復參之以太極之理, 易禮記通書正蒙諸書之義, 貫穿內經之言, 以尋其指歸. 而謂, 內經之言火, 盖與太極動而生陽五性感動之說有合. 其言陰道虗, 則又與禮記之養陰意同. 因作相火及陽有餘陰不足二論以發揮之. 其論相火有曰, 陽動而變, 陰靜而合, 而生水․火․木․金․土. 然火有二焉, 曰君火, 曰相火. 君火者, 人火也, 相火者, 天火也. 火內陰而外陽, 主乎動者也, 故凡動皆屬火. 以名而言, 形質相生, 配於五行, 故謂之君, 以位而言, 生於虗無, 守位稟命, 故謂之相. 天主生物恒於動, 人有此生, 亦恒於動. 然其所以恒於動者, 皆相火𦔳之也. 見於天者, 出於龍雷則木之氣, 出於海則水之氣也. 具於人者, 寄於肝腎二部, 肝屬木而腎屬水也. 膽者, 肝之府, 膀胱者, 腎之府, 心胞絡者, 腎之配, 三焦以焦言, 而下焦司肝腎之分, 皆陰而下者也. 天非此火不能生, 人非此火不能以有生. 天之火雖出於木, 而皆本乎地. 故雷非伏․龍非蟄․海非附於地, 則不能鳴․不能飛․不能波也. 鳴也, 飛也, 波也, 動而爲相火者也. 肝腎之陰, 悉具相火, 人而同乎天也. 或曰, 相火天人所同, 東垣何以指爲元氣之賊. 又謂, 火與元氣不兩立, 一勝則一負. 然則如之何而可使之無勝負乎. 曰周子․曰神發知矣. 五性感動而萬事出, 五者之性, 爲物所感, 不能不動. 謂之動者, 卽內經五火也. 相火易動, 五性厥陽之火又從而扇之, 則妄動矣. 火旣妄動, 則煎熬眞陰, 陰虗則病, 陰絶則死. 君火之氣, 經以暑與熱言之, 而相火之氣, 則以火言, 盖表其暴悍酷烈有甚於君火也. 故曰相火元氣之賊. 周子曰, 聖人定之以中正仁義而主靜. 朱子亦曰, 必使道心常爲之主, 而人心每聽命焉. 此善處乎火者也. 人心聽命於道心, 而又能主之以靜, 彼五火將寂然不動. 而相火者, 惟有扶𦔳造化, 而爲生生不息之運用爾. 夫何元氣之賊哉. 或曰, 內經相火. 注言少陰少陽矣. 未嘗言及厥陰․太陽, 而吾子言之何也. 曰, 足太陽․少陰, 東垣嘗言之治以炒栢, 取其味辛能瀉水中之火. 戴人亦言膽與三焦․肝與胞絡皆從火治, 此歷指龍雷之火也. 余以天人之火皆生於地, 如上文所云者, 實廣二公之意耳. 或曰, 內經言火者非一, 徃徃於六氣中見之, 而言臟腑者, 未之有也. 二公豈他有所據邪. 曰, 經以百病皆生於風․寒․暑․濕․燥․火之動而爲變者, 岐伯歷指病機一十九條, 而屬火者五, 此非相火爲病之出於臟腑者乎. 考之內經諸熱瞀瘛, 則屬之火, 諸狂躁越, 則屬之火, 諸病胕腫, 痛酸驚駭, 則屬之火. 又原病式曰, 諸風掉眩, 屬於肝火之動也, 諸氣膹鬱․病痿, 屬於肺火之升也, 諸濕腫滿, 屬於脾火之勝也, 諸痛痒瘡瘍, 屬於心火之用也. 是皆火之爲病出於臟腑者然也. 噫. 以陳無擇之通達, 猶以暖識論君火, 日用之火論相火, 是宜後人之聾瞽哉. 其論陽有餘陰不足, 有曰, 人受天地之氣以生, 天之陽氣爲氣, 地之陰氣爲血, 然氣常有餘而血常不足, 何爲其然也. 天大也爲陽, 而運於地之外, 地居天之中爲陰, 而天之大氣舉之. 日實也, 屬陽, 而運於月之外, 月缺也, 屬陰, 而稟日之光以爲明者也. 則是地之陰已不勝夫天之陽, 月之陰亦不敵於日之陽. 天地日月尙然, 而况於人乎. 故人之生, 男子十六歲而精通, 女子十四歲而經行, 是有形之後, 猶有待於乳哺水穀之養, 而後陰可與陽配成乎人, 而爲人之父母. 古人必近三十二十而後嫁娶者, 可見陰氣之難於成而古人之善於保養也. 錢仲陽於腎有補而無瀉, 其知此意者乎. 又按禮記注曰, 人惟五十然後養陰者有以加. 內經, 年至四十陰氣自半, 而起居衰矣. 男子六十四歲而精絶, 女子四十九歲而經斷, 夫以陰氣之成, 止爲三十年之運用, 而竟已先【@虗+亐】, 可不知所保養也. 經曰, 陽者天也, 主外, 陰者地也, 主內, 故陽道實陰道虗. 斯言豈欺我哉. 或曰, 遠取諸天地日月, 近取諸男子之身, 曰有餘, 曰不足, 吾已知之矣. 人在氣交之中, 今欲順陰陽之理, 而爲攝養之法, 如之何則可. 曰, 主閉藏者, 腎也, 司踈泄者, 肝也. 二藏皆有相火, 而其系上屬於心. 心君火也, 爲物所感則易於動, 心動則相火翕然而隨, 聖賢教人收心養心, 其旨深矣. 天地以五行更迭衰旺而成四時, 人之五臟六腑亦應之而衰旺. 四月屬巳, 五月屬午, 爲火, 大旺火爲肺金之, 夫火旺則金衰, 六月屬未爲土, 大旺土爲水之, 夫土旺則水衰. 况腎水嘗藉肺金爲母, 以補𦔳其不足. 古人於夏月必獨宿而淡味, 兢兢業業, 保養金水二藏, 正嫌火土之旺爾. 內經又曰, 冬藏精者, 春不病溫. 十月屬亥, 十一月屬子, 正大氣潜伏閉藏以養其本然之眞, 而爲來春升動發生之本. 若於此時, 不恣欲以自𢦤, 至春升之際, 根本壯實, 氣不輕浮, 尙何病之可言哉. 於是翁之醫益聞. 四方以病來迎者, 遂輻湊於道, 翁咸徃赴之其所, 治病凡幾. 病之狀何如. 施何良方. 飮何藥而愈. 自前至今, 驗者何人. 何縣里. 主名. 得諸見聞, 班班可紀. 浦江鄭義士病滯下, 一夕忽昏仆, 目上視, 溲注而汗瀉. 翁診之, 脉大無倫, 卽告曰, 此陰虗陽暴絶也. 盖得之病後酒且內. 然吾能愈之. 急命治人參膏, 而且促灸其氣海. 頃之手動, 又頃而唇動, 及參膏成, 三飮之甦矣. 其後服參膏盡數斤病已. 天台周進士病惡寒, 雖暑亦必以綿蒙其首, 服附子數百增劇. 翁診之, 脉滑而數, 卽告曰, 此熱甚而反寒也. 乃以辛凉之劑, 吐痰一升許, 而蒙首之綿减半. 仍用防風通聖飮之愈. 周固喜甚, 翁曰, 病愈後, 須淡食以養胃, 內觀以養神, 則水可生, 火可降. 否則附毒必發, 殆不可救. 彼不能然, 後告疽發背死. 浙省平章南征閩粤還, 病反胃. 醫以爲可治. 翁診其脉, 告曰, 公之病不可言也. 卽出獨告其左右曰, 此病得之驚後而使內, 火木之邪相挾, 氣傷液亡, 腸胃枯損, 食雖入而不化. 食旣不化, 五臟皆無所稟, 去此十日死. 果如言. 鄭義士家一少年, 秋初病熱, 胃渴而妄語, 兩顴火赤, 醫作火熱治. 翁診之, 脉弱而緊, 告曰, 此作勞後病溫, 惟當服補劑自已. 今六脉皆搏手, 必凉藥所致. 竟以附子湯啜之, 應手而瘥. 浙東憲幕傅氏子病妄語, 時若有所見, 其家妖之. 翁切其脉, 告曰, 此病痰也. 然脉虗弦而沉數盖, 得之當暑飮水又大驚. 傅曰, 然. 嘗夏因勞而甚渴, 恣飮梅水一二碗, 又連得驚數次, 遂病. 翁以治痰補虗之劑處之, 旬日愈. 里人陳時叔病脹, 腹如斗. 醫用利藥轉加. 翁診之, 脉數而濇, 告曰, 此得之嗜酒, 嗜酒則血傷, 血傷則脾土之陰亦傷. 胃雖受穀, 不能以轉輸, 故陽升陰降而否矣. 陳曰, 某以嗜酒前後溲見血者有年. 翁用補血之劑投之驗. 權貴人以微疾來召見, 翁至, 坐堂中自如. 翁診其脉不與言而出. 使詰之, 則曰, 公病在死法中, 不出三月, 且入鬼錄, 顧猶有驕氣邪. 後果如期死. 一老人病目無見, 使來求治, 翁診其脉微甚, 爲製人參膏飮之, 目明如常. 時後數日, 翁復至, 忽見一醫在庭煉礞石, 問之, 則已服之矣. 翁愕曰, 此病得之氣太虗, 今不救其虗, 而反用礞石, 不出此夜必死. 至夜參半, 氣奄奄不相屬而死. 一男子病小便不通, 醫治以利藥益甚. 翁診之, 右寸頗弦滑, 曰, 此積痰病也. 積痰在肺, 肺爲上焦, 而膀胱爲下焦, 上焦閉則下焦塞, 譬如滴水之器, 必上竅通而後下竅之水出焉. 乃以法大吐之, 吐已病如失. 一婦人病不知人, 稍蘇卽號呌數四而復昏. 翁診之, 肝脉弦數而且滑, 曰, 此怒心所爲, 盖得之怒而強酒也. 詰之, 則不得於夫, 每遇夜, 引滿自酌觧其懷. 翁治以流痰降火之劑而加香附, 以散肝分之鬱, 立愈. 一女子病不食, 面北臥者且半載, 醫告術窮. 翁診之, 肝脉弦出左口, 曰, 此思男子不得, 氣結於脾故耳. 叩之, 則許嫁, 夫入廣且五年. 翁謂其父曰, 是病惟怒可觧, 盖怒之氣擊而屬木, 故能衝其土之結, 今第觸之使怒耳. 父以爲不然. 翁入而掌其面者, 三責以不當有外思. 女子號泣大怒, 怒已進食. 翁復潜謂其父曰, 怒氣雖觧, 然必得喜, 則庶不再結. 乃詐以夫有書, 旦夕且歸. 後三月, 夫果歸, 而病不作. 一婦人産後有物不上如衣裾, 醫不能喩. 翁曰, 此子宮也. 氣血虗, 故隨子而下. 卽與黃茋․當歸之劑而加升麻舉之, 仍用皮工之法, 以五倍子作湯洗濯, 皴其皮, 少選, 子宮上. 翁慰之曰, 三年後可再生兒, 無憂也. 如之. 一貧婦寡居病癩, 翁見之惻然, 乃曰, 是疾世號難治者, 不守禁忌耳. 是婦貧而無厚味, 寡而無欲, 庶幾可療也. 卽自具藥療之, 病愈後, 復投四物湯數百, 遂不發動. 翁之爲醫, 皆此類也. 盖其遇病施治, 不膠於古方, 而所療皆中, 然於諸家方論則靡所不通. 他人靳靳守古, 翁則操縱取舍, 而卒與古合. 一時學者咸聲隨影附, 翁教之亹亹忘疲. 一日, 門人趙良仁問太極之旨, 翁以陰陽造化之精微與醫道相出入者論之, 且曰, 吾於諸生中未嘗論至於此, 今以吾子所問, 故偶及之, 是盖以道相告, 非徒以醫言也. 趙出, 語人曰, 翁之醫, 其殆槖籥於此乎. 羅成之自金陵來見, 自以爲精仲景學. 翁曰, 仲景之書, 收拾於殘篇斷簡之餘, 然其間或文有不備, 或意有未盡, 或編次之脫落, 或義例之乖舛, 吾每觀之, 不能以無疑, 因畧摘疑義數條以示. 羅尙未悟. 及遇治一疾, 翁以陰虗發熱, 而用益陰補血之劑療之, 不三日而愈. 羅乃歎曰, 以某之所見, 未免作傷寒治. 今翁治此, 猶以芎歸之性辛溫, 而非陰虗者所宜服, 又况汗下之誤乎. 翁春秋旣高, 乃徇張翼等所請, 而著格致餘論․局方發揮․傷寒辨疑․本草衍義補遺, 外科精要新論諸書, 學者多誦習而取則焉. 翁簡慤貞良, 剛嚴介特, 執心以正, 立身以誠, 而孝友之行, 實本乎天質. 奉時祀也, 訂其禮文而敬蒞之, 事毋夫人也, 時其節宣以忠養之. 寧歉於己, 而必致豐於兄弟, 寧薄於已子, 而必施厚於兄弟之子. 非其友不友, 非其道不道. 好論古今得失, 慨然有天下之憂, 世之名公卿多折節下之. 翁爲直陳治道, 無所顧忌, 然但語及榮利事, 則拂衣而起. 與人交, 一以三綱五紀爲去就, 嘗曰, 天下有道, 則行有枝葉, 天下無道, 則辭有枝葉. 夫行本也, 辭從而生者也. 苟見枝葉之辭, 去本而末是務, 輙怒溢顔面, 若將凂焉. 翁之卓卓如是, 則醫又特一事而已. 然翁講學行事之大方, 已具吾友宋太史濂所爲翁墓誌, 玆故不錄, 而竊錄其醫之可傳者爲翁傳, 庶使後之君子得以互考焉. 

((LV))	ZZ
((OR))	論曰, 昔漢嚴君平, 愽學無不通, 賣卜成都. 人有邪惡非正之問, 則依蓍龜, 爲陳其利害. 與人子言依於孝, 與人弟言依於順, 與人臣言依於忠, 史稱其風聲氣節足以激貪而厲俗. 翁在婺, 得道學之源委而混迹於醫, 或以醫來見者, 未嘗不以葆精毓神開其心. 至於一語一黙一出一處, 凡有關於倫理者, 尤諄諄訓誨, 使人奮迅感慨, 激厲之不暇. 左丘明有云, 仁人之言, 其利愽哉. 信矣, 若翁者, 殆古所謂直諒多聞之益友, 又可以醫師少之哉. 

((LV))	Z1
((OR))	九靈山人戴良爲丹溪翁作傳, 紀載詳悉, 固無遺憾矣. 而潜溪宋先生爲翁作墓表則曰, 先生之學, 一以躬行爲本, 以一心同天地之大, 以耳目爲禮樂之原. 積養之久, 內外一致, 夜寐卽平晝之爲, 暗室卽康衢之見, 汲汲孜孜, 耄. 而彌篤. 斯數言者, 可以補傳之未備, 故錄之. 

((LV))	CC
((OR))	王履補傳

((LV))	XX
((OR))	李濂

((LV))	ZZ
((OR))	王履, 字安道, 崑山人. 學醫於丹溪朱彦脩, 盡得其傳. 嘗謂張仲景傷寒爲諸家祖, 後世雖多立論, 率不出其藩籬. 且素問云, 人傷於寒爲病熱, 言常而不言變, 仲景推寒熱之故, 履乃備常與變, 作傷寒立法考. 又謂, 諸病陽明篇無目痛, 少陽篇言胷脇滿而不言痛, 太陰篇無嗌乾, 厥陰篇無囊縮, 凡此必有脫簡. 乃以三百九十七法, 去其重複者, 僅二百三十八條. 乃合作傷寒三百九十七法, 極論內外傷經旨異同, 幷中風․中暑辯議, 名曰㴑洄集一卷․標題原病式一卷․百病鈎玄二十卷․醫韻統一百卷. 履篤志苦學, 愽極群書, 爲文若詩, 皆精詣有法. 畫師夏圭行筆秀勁, 布置茂密, 評者謂作家士氣咸備. 云履元季嘗遊華山, 作四十餘圖書紀遊詩于其上, 今江南好事家藏之. 嵩渚子曰, 余讀王安道㴑洄集二十一篇, 未嘗不深歎其察理之精. 云首篇謂神農嘗百草, 爲淮南子之妄, 嗣論四氣所傷․五鬱․二陽病․中暑中熱之辨, 咸有至理, 非苟作者. 近時王文恪公鏊有曰, 始余讀㴑洄集, 知安道之深於醫, 不知其能詩也. 及脩蘇州志, 知其能詩, 又工於文與畫也. 嗚呼. 畫末技耳, 詩文㚲舍, 是余於安道之醫, 深有取焉爾. 

((LV))	CC
((OR))	戴原禮補傳

((LV))	XX
((OR))	李濂

((LV))	ZZ
((OR))	戴思恭, 字原禮, 以字行, 婺州浦江人也. 家世儒業, 究心醫術, 而志在澤物. 少隨父世徙步至烏傷, 從朱丹溪先生游. 先生見其穎悟絶倫, 乃盡授其術. 原禮以之治療諸病, 往往奇驗. 其從叔仲章, 六月患大熱, 面赤口譫語, 膚發紅斑, 它醫投以大承氣湯, 而熱愈極. 原禮診之曰, 左右手脉皆浮虗而無力, 非眞熱也. 張子和云當解表而勿攻裏, 此證似之, 法當汗. 遂用附子․乾薑․人參白朮爲劑, 烹液冷飮之, 大汗而愈. 方氏子婦, 瘧後多汗, 呼媵人易衣不至, 怒形于色, 遂昏厥若死狀. 灌以蘇合香圓而活. 自是聞人足音及雞犬聲輙厥逆如初. 原禮曰, 脉虗甚, 重取則散, 是謂汗多亡陽. 乃以黃茋․人參日補之. 其驚漸减, 至浹旬而安. 松江諸仲文, 盛夏畏寒, 身常御重纊, 食飮必令極熱始下咽, 微溫則嘔. 它醫授以胡椒煑伏雌之法, 日啖雞者三, 病愈亟. 原禮曰, 脉數而大且不弱, 劉守眞云火極似水此之謂也. 椒發陰經之火, 雞能𦔳痰, 秪益其病爾. 乃以大承氣湯下之, 晝夜行二十餘度, 頓减纊之半. 復以黃連導痰湯加竹瀝飮之竟瘳. 姑蘇朱子明之婦, 病長號數十聲, 暫止復如前, 人以爲厲所憑, 莫能療. 原禮曰, 此鬱病也. 痰閉于上, 火鬱于下, 故長號則氣少舒. 經云, 火鬱則發之是已. 遂用重劑涌之, 吐痰如膠者數升, 乃復初. 樂原忠妻亦蘇人, 因免乳後病驚, 身翩翩然如升浮雲之上, 舉目則室廬旋運, 持身弗定. 它醫飮以補虗治驚皆不驗. 原禮曰, 左脉芤且澁․神色不動, 是因驚致心包絡積汚血爾. 法宜下之. 下積血如漆者一斗卽愈. 留守衛吏陸仲容之婦病熱, 時見神鬼, 手足瞤動, 它醫用黃連淸心湯不中. 原禮視之曰, 形瘦而色不澤, 乃虗熱耳. 法當用東垣甘溫除大熱之法爲治, 卽經所謂損者溫之也. 服人參․黃茋而安. 它若此者甚衆. 當時游丹溪之門者弟子頗多, 惟原禮父子最得其傳. 父蚤卒. 原禮盛行于浙之東西. 晩年遭際 聖明, 以名醫被徵爲御醫, 積官至太醫院使. 宋學士景濂有文贈之, 亟稱其醫術之妙非一時諸人可及. 平生著述不多見, 僅有訂正丹溪先生金匱鈎玄三卷, 間以己意附著其後, 又有證治要訣․證治類方․類證用藥緫若干卷. 皆櫽括丹溪之書而爲之. 君子以爲無愧師門云. 

((LV))	ZZ
((OR))	嵩渚子曰, 學貴淵源, 道須傳授. 是故師心自是者, 術必踈, 宗非其人者, 業斯謬. 矧醫之爲道也, 以人命死生爲寄, 而可以苟簡草率爲哉. 原禮之學, 得諸朱震亨彦脩, 而彦脩之學, 得諸武林羅大無, 羅大無得諸荊山浮圖氏, 而浮圖氏, 則劉河間守眞之門人也. 守眞之學, 實得之於內經寥寥千百年. 而錢仲陽氏首發其秘, 金元之劉․張․李三子益闡其說. 丹溪崛起大江之南, 又統會而斟酌之. 原禮乃其高第弟子也, 篤志精思, 百發百中, 是故聲聞四馳, 大顯其術于本朝, 褎然爲名醫稱首. 余竊惜其著述鮮少, 恐無聞于後世, 輙採摭遺事以爲傳, 俾方來有攷焉. 

((LV))	CC
((OR))	太醫院使戴公墓誌銘 [sm/附錄] 王汝玉

((LV))	ZZ
((OR))	永樂乙酉冬十一月二十一日, 奉政大夫太醫院使戴公卒於浦江故第, 其孫紹以丙戌年十二月十七日卜其鄕獨秀山之岡. 奉襄事焉, 持前春官大宗伯鄭公沂狀, 不遠千里, 來京師謁余. 請曰, 近世以來, 大夫之沒, 咸得乞銘於文章. 君子述其潜德善行, 鐫之貞石, 或揭諸墓阡, 或瘞諸幽宅, 以貽永久. 先祖考不幸大故, 而封塋之石, 未有其辭, 不肖之愆, 何以自逭. 願先生哀而銘之. 余辭不獲, 乃按狀叙次爲銘. 公諱思恭, 出唐平南節度使銀靑光祿大夫檢校太子尙書令諱昭後, 至公歷廿有一世. 曾祖諱濤, 祖諱暄, 父諱世, 皆隱居不仕, 素以詩禮相承, 稱浦江望族. 公資篤敏, 讀書必求聖賢, 微言奧義, 爲文若詩, 不尙浮藻, 務底有用於時. 暇日於星象․堪輿․風鑑之術, 靡不旁推曲究, 尤精心軒岐書. 烏傷之丹溪朱彦脩氏, 得許文懿公道學正傳, 學醫于武林羅大無, 盡得其秘. 公先府君蚤從之游, 繼遣公徃執弟子禮, 受業其門. 丹溪一見奇之, 悉語公濂洛, 授受之懿及醫學諸家要旨, 故以醫道鳴浙東西. 洪武丙寅三月,  皇上龍潜北京, 嘗患瘕聚, 遣使 召公治療, 刻日奏功.  晉王遘末疾, 亦迎致公, 隨獲異驗. 厥後 晉府訃聞, 高皇帝怒, 王國臣僚悉逮赴京, 時公侍左右, 從容進曰, 昔者臣嘗受知於王, 飮臣之藥數矣, 然竊慮其膏梁之毒復作也, 今乃果然.  上於是釋然, 諸臣咸得不坐. 壬申七月,  高皇帝徵公入朝, 將屬領太醫院事. 公以老病辭, 授階迪功郞職御, 醫値風雨免朝. 戊寅夏五月,  高皇帝大漸, 公同列進藥不稱者皆麗于辟, 獨指公謂侍臣曰, 戴元禮, 仁義人也, 愼母恐. 名卿鉅儒播之篇翰, 充牣卷帙.  皇上正天位, 超陞今官, 旣就職, 以耄不任事爲請, 至數四, 乃許之. 仍賜 誥命, 致仕歸田里. 甲申冬十月, 復命使者乘軺召公, 伏枕不起. 乙酉夏四月, 以安車入因. 公衰病, 免行拜禮, 優臥官舍, 惟  特召乃進見. 是冬十月, 復請乞骸骨.  勑十五日吉治行, 俾禮部選官護送, 瀕行, 諭公曰, 朕復召汝, 汝其來也. 公旣抵家, 出賜金, 脩祀事, 遍召親故, 宴飮爲樂. 置殽羞, 拜丹溪墓. 載酒造邑中, 從所知, 叙平生歡用, 昭 恩貺之隆. 甫旬餘疾作, 公自知不治, 將易簀, 召諸子姓, 訓之積善守法, 且告以不能補報  聖恩爲身後愧. 言已而逝. 享年八十有二, 卒之明年春二月.  勑命行人翁綬諭祭于家,  御製祭父, 褒獎至備, 具載  國史. 西歷事兩朝, 藥餌所施, 奇効不可殫述. 金繒楮弊, 上尊珍饌騈蕃之賜, 殆無虗月. 公平生誠愼寅畏, 未嘗少有過差. 是以遭逢眷知, 終始一致. 盖公之學出於丹溪, 丹溪之學, 源深而本固, 非近世醫家者流所可比. 曩得其書讀之, 爰自易水張氏․河間劉氏․東垣李氏. 曠百載泝而上焉, 極於素問靈樞推天人交合之理, 辯陰陽偏勝之氣. 其識卓以明, 其說詳以密, 以故起死回生, 動若神𦔳. 一洗拘方泥法之陋, 誠儒者格物致知之學也. 公以所得於丹溪者, 觸而伸之, 類而長之, 硏精覃思, 明體適用, 宜其遇病施治若矢, 發機必中正鵠. 彼不善爲射, 徒袖手操弓, 莫知攸措焉. 公今已矣, 後之人能知丹溪之學者, 皆公有以倡啓之也. 公娶諸暨楊氏, 生子二曰, 儒曰儼, 皆先公卒. 孫男四. 其請銘者, 長孫也. 銘曰, 

((LV))	ZZ
((OR))	二氣流斡, 天淸地寧. 人於其間, 稟玆粹精. 苟或滯焉, 災疢以成. 學喪千載, 彼昏孰醒. 匪有先覺, 疇探其情. 金元之際, 群賢迭興. 貫通三才, 窮玄洞冥. 後丹溪氏, 遺緖是承. 載闡微言, 大宏厥聲. 公遊其門, 擷華搴英. 皇皇聖世, 以醫自鳴. 際遇 兩朝, 丕膺寵榮. 公雖已矣, 不死猶生, 垂範後學, 識是夷行. 濟危扶殆, 有則有程. 獨山之原, 閟是泉扄. 過者必式, 視此刻銘. 

((LV))	XX
((OR))	醫史卷之七

((LV))	AA
((OR))	醫史卷之八

((LV))	XX
((OR))	浚儀李濂輯

((LV))	CC
((OR))	攖寧生傳

((LV))	XX
((OR))	國朝朱右

((LV))	ZZ
((OR))	攖寧生, 出滑伯後, 名壽, 字伯仁. 世爲許襄城大家. 元初, 祖父官江南, 自許徙儀眞, 而壽生焉. 性警敏, 習儒書於韓說先生, 日記千餘言, 操筆爲文, 辭有思致, 尤長於樂府. 京口王居中客醫儀眞, 治方脉術有時名. 壽數徃叩之. 居中曰, 醫祖黃帝․岐伯, 其言佚不傳世, 傳者惟素問․難經, 子其習之乎. 壽遂受之. 旣終卷, 乃進請其師曰, 素問爲說備矣, 篇次無緖, 錯簡不無, 愚將分藏象․經度․脉候․病能․攝生․論治․色胗․鍼刺․陰陽․標本․運氣․彙萃凡十二類, 鈔而讀之. 難經又本素問․靈樞之旨, 設難釋義, 其間榮衛․部位․藏府․脉法, 與夫經絡腧穴, 辨之愽矣, 而闕誤或多. 愚將本其旨義, 註而讀之. 何如. 居中曰, 甚矣. 子之善學也. 善哉. 子學之得其道也. 予守師說者. 子識卓理融, 契悟前訓, 子過我矣. 他日以醫名世, 其子也邪. 自是, 壽學日進. 益叅考張仲景․劉守眞․李明之三家而大同之, 攄其所得, 投之所向, 莫不中肯綮. 旣又傳鍼法於東平, 高洞陽, 得其開闔流注․方圓補瀉之道, 又究夫十二經走會屬絡․流輸交別之要. 至若陰陽維蹻衝帶六脉, 雖皆有繫屬, 而惟督任二經, 則苞乎腹背, 而有專穴, 諸經滿而溢者, 此則受之, 宜與十二經並論. 及取內經骨空諸論及靈樞本輸篇所述經脉, 著十四經發揮三卷. 䟽其本旨, 釋其名義, 通考隧穴六百四十有七, 而施治功, 以盡醫之神秘. 他如讀傷寒論鈔, 診家樞要痔瘻篇及聚諸書本草爲醫韻, 皆有功後學. 故其行有治驗, 所至人爭延致, 以得攖寧生診視一决生死爲無憾. 生無間貧富皆徃治, 報不報弗較也. 遂知名吳楚間. 在淮南曰滑壽, 在吳曰伯仁氏, 在鄞越曰攖寧生. 云生年七十餘顔容如童, 行步輕捷, 飮酒無筭, 人有請, 雖祁寒暑雨弗憚, 世多德之. 其治法徃徃奇中, 人間能言之故記者頗多. 其徒日采表著者成編以傳其在. 儀眞御史中丞八臣亦家焉, 其內人病, 艱於小溲, 中滿喘渴․門僧寶頗知醫, 投以瞿麥梔芩諸滑利藥, 而閟益甚. 召壽候其脉, 三部皆弦而濇. 壽曰, 經云, 膀胱者, 州都之官, 津液藏焉, 氣化則能出矣. 所謂水出高源者也, 膻中之氣不化, 則水液不行. 病因於氣, 徒行水無益也. 法當治上焦. 乃製朱雀湯, 倍以枳桔, 煎用長流水. 一飮而溲, 再飮氣平, 數服病已. 端君寶母, 六十餘, 亦病小溲閟, 若淋狀, 小腹脹, 口吻渴. 邀壽診其脉, 沉且澁, 曰, 此病在下焦血分, 陰火盛而水不足, 法當治血. 血與水同, 血有形而氣無形, 有形之疾, 當以有形法治之. 卽以東垣家滋腎丸服之而瘉. 三寶廉使仲子之妻㤗不花, 尙書妹也, 病滯下, 晝夜五七十起, 後重下追, 且娠九月, 衆醫率爲淸暑散滯, 痛苦尤甚. 壽至診視, 曰, 須下去滯. 衆以娠, 不肯. 壽曰, 素問有云, 有故無損, 亦無損也. 動卽正産. 乃以消滯導氣丸藥, 進之得順利, 再進滯去. 繼以淸暑利溲苦堅之劑, 病瘉而孕果不動, 足月乃産. 童氏婦, 年三十, 每經水將來三五日前, 臍下㽲痛如刄剌狀, 寒熱交作, 下如黑豆汁, 旣而經行, 因之無娠. 招壽診視之, 兩尺脉沉澁欲絶, 餘部皆弦急. 曰, 此由下焦寒濕邪氣搏於衝任, 衝爲血海, 任主胞胎, 爲婦人血室. 故經事將來, 邪與血爭作㽲痛, 寒氣生濁, 下如豆汁, 宜治下焦. 遂以辛散苦溫理血藥爲劑, 令先經期十日服之. 凡三次而邪去經調, 是年有孕. 丘仲山女, 纔八歲, 病傷食煎煿, 內閟悶, 口乾, 唇舌燥黑, 腹痛不可忍. 或以剛燥丸藥利之, 而痛閟益甚. 壽遂以牽牛․大黃淸快藥爲丸, 以伏其燥, 利而瘉. 天寧寺僧病發狂譫妄, 視人皆爲鬼. 壽診其脉, 纍纍如薏苡子, 且喘且搏, 曰, 此得之陽明胃實. 素問云, 陽明主肉, 其經血氣並盛, 甚則棄衣升高, 踰垣妄罵. 壽以三化湯三四下, 復進以火劑, 乃脫然如故. 馬萬戶妻, 體肥而氣盛, 自以無子, 嘗多服煖子宮藥, 積久火甚, 迫血上行爲衂, 衂必數升餘, 面赤, 脉躁疾, 神怳怳如癡. 醫者猶以治上盛下虗丹劑鎭墜之. 壽曰, 經云, 上者下之. 今血氣俱盛, 溢而上行, 法當下導, 柰何實實邪. 卽與桃仁承氣湯, 三四下, 積瘀旣去. 繼服旣濟湯, 二十劑而瘉. 揚子縣吏陳某, 當臘月鼻衄, 至正月, 凡十三日始定. 其脉實而數, 治法與前證同. 盖馬婦過服剛劑, 陳過食煎炙, 飮醇酒, 皆積熱所致也. 鄧千戶二婢子, 七八月間同患滯下. 壽至診視, 一婢脉鼓急, 火熱喘悶, 曰, 此必死. 一婢脉洪大而虗軟, 微熱而小便利, 曰, 此可治. 卽下之, 已而, 調以苦溫苦堅之劑, 果一死一瘉. 張佛兒暑月患中滿泄瀉, 小便赤, 四肢疲困, 不欲舉目, 汗微熱, 口渴, 且素羸瘠. 衆醫以虗勞, 將峻補之. 邀壽至診視, 六脉虗微, 曰, 此東垣所謂夏月中暑飮食勞倦, 法宜服淸暑益氣湯. 投三劑而病如失. 記其在儀眞, 時所治若是, 什無一二焉. 至正間, 趙璉守杭州, 以同里知壽, 且邀之與俱過. 嘉興汪澤民病怔忡善忘, 口澹舌燥, 多汗, 四肢疲軟, 發熱, 小便白而濁. 衆醫以內傷不足, 擬進茸附, 趙彦愽爭之未决, 因招伯仁至. 視其脉虗大而數, 曰, 是由思慮過度, 厥陽之火爲患耳. 夫君火以名, 相火以位, 相火代君火行事者也. 相火一擾, 能爲百病, 况厥陽乎. 百端之起, 皆自心生. 越人云, 憂愁思慮則傷心. 汪君平生志大心高, 所謀不遂, 抑鬱積久致內傷也. 然抱薪救火, 望安奚能. 遂命服東垣補中益氣湯․朱砂安神丸, 空心則進小坎離丸. 月餘, 彦愽抵書云, 汪之疾瘳矣. 尹安卿妻妊五月, 病咳痰氣逆, 惡寒, 咽膈不利, 不嗜食者浹旬. 招伯仁診視, 其脉浮弦, 形體淸羸. 伯仁曰, 此上受風寒也. 越人云, 形寒飮冷則傷肺. 投以辛溫劑與之, 致津液, 開腠理, 散風寒, 而嗽自安矣. 旣之錢唐, 舘郡守第, 時出治病卽瘉. 屬縣有不能治之證, 皆來就伯仁. 臨安沈君彰者, 病自汗如雨, 不少止, 面赤身熱, 口燥心煩, 輿來杭城, 舍客樓. 盛暑中, 帷幙周密, 自云至虗亡陽, 服朮附藥已數劑. 伯仁診其脉虗而洪數, 視其舌上胎黃, 曰, 前藥誤矣. 輕病重治, 醫者死之. 素問云, 必先歲氣, 無伐天和. 朮附之熱, 其可輕用以犯時令邪. 又云, 脉虗身熱, 得之傷暑, 暑家本多汗, 加以剛劑, 脉洪數則汗益甚. 悉令撤幔開窓, 初亦難之, 少頃漸覺淸爽, 爲製黃連人參白虎等湯, 三進而汗止大半, 諸證亦稍解. 旣而兼以旣濟湯, 渴則用氷水調天水散, 服七日而病悉去. 後遍身發瘍疹, 更服防風通聖散乃已. 其同縣陳元善病氣, 發則臍下築築, 漸上至心下, 嘔涌痛懣, 手足靑, 喉中淫淫而痒, 眉本痛痠, 目不欲視, 頭不欲舉, 神昏昏, 欲睡而不寐, 惡食氣, 睪丸控引, 小便數而欠, 年未三十, 尫瘠若衰耄人, 劣劣不自持. 伯仁視其脉沉弦而澁, 曰, 是得之憂鬱憤怒, 寒濕風雨乘之, 爲肝疝也. 屬在厥陰, 故當脉所過處皆病焉. 厥陰肝也, 張從正云, 諸疝皆屬肝. 素問, 云, 肝欲散, 亟以辛散之. 遂取吳茱茰, 佐以薑桂及治氣引經藥, 兼製茴練等丸, 每十日一溫利之, 三月而病瘉. 兪彦良亦臨安人, 病嘔血, 或滿桮, 或盈盆盎, 且二三年. 其人平昔嗜市利, 不憚作勞, 中氣因之侵損. 伯仁視之, 且先與八寶散, 一二日服黃芩芍藥湯, 少有動作, 急卽進犀角地黃湯加桃仁․大黃, 稍間, 服抑氣寧神散, 有痰, 用礞石丸. 其始脉芤大, 後脉漸平, 三月而瘉. 彦良遂以此法治它人, 皆驗. 宋可與妄, 暑月身冷, 自汗口乾, 煩燥, 欲臥泥水中. 伯仁診其脉浮而數, 沉之豁然虗散, 曰, 素問云, 脉至而從, 按之不鼓, 諸陽皆然. 此爲陰盛隔陽, 得之飮食生冷, 坐臥風露. 煎眞武湯冷飮之, 一進汗止, 再進煩燥去, 三進平復如初. 杭妓有患心疾, 狂歌痛哭, 祼裎妄罵, 問之則瞪視黙黙. 其父母固邀伯仁診視, 脉沉堅而結, 曰, 得之憂憤沉鬱, 食與痰交積胷中. 涌之皆積痰褁血, 復與火劑淸上膈, 數日如故. 旣而左丞楊完者統苗兵守江浙, 民頗不安居. 會故舊陳性中․王叔雨招, 乃挈家渡浙江, 徃來鄞越, 居虞․姚間最久, 人皆稱之曰攖寧生. 初叔雨寓錢唐, 病傷寒, 他醫至, 皆以爲痓證, 當進附子, 持論未决. 其弟熈暘謁攖寧生曰舍, 兄病亟惟幾, 生忍坐視不捄乎. 至切其脉, 兩手俱沉實而滑, 四末覺微靑. 以燈燭之, 徧體皆赤斑, 舌上胎黑而燥如芒剌, 身大熱, 神恍惚, 多譫妄語. 攖寧生曰, 此始以表不得解, 邪氣入裏, 裏熱極甚, 若投附必死. 乃以小柴胡劑, 益以知母․石膏飮之, 終夕三進, 次日以大承氣湯下之, 調治兼旬乃安. 比來上虞, 熈暘舘于魏氏, 一日乘盛暑, 肩輿入邑, 塗中吐血數口, 亟還, 則吐甚, 胷拒痛, 體熱, 頭眩, 病且殆, 或以爲勞心焦思所致, 與茯苓補心湯. 生至, 診其脉洪而滑, 曰, 是大醉飽, 胃血壅遏, 爲暑迫上行. 先與犀角地黃湯, 繼以桃仁承氣湯, 去瘀血宿積後治暑卽安. 陸用和病惡寒發熱, 頭體微痛, 苦嘔下泄五日矣, 其親亦知醫, 以小柴胡湯治之不解, 招攖寧生診視, 脉弦而遲, 曰, 是在陰, 當溫之. 爲製眞武湯. 其親爭之, 強與人參竹葉湯, 進卽泄甚, 脉且陷弱, 始亟以前劑服之, 連進四五劑乃效, 人始服. 攖寧生之賢於人遠矣. 余子元病惡寒戰慄, 持捉不定, 兩手背冷汗浸淫, 雖厚衣熾火不能解. 攖寧生卽與眞武湯, 凡用附六枚. 一日, 病者忽出, 人恠之. 病者曰, 吾不惡寒卽無事矣. 或以問攖寧生, 生曰, 其脉兩手皆沉微, 餘無表裏證, 此盖體虗受寒, 亡陽之極也. 初皮表氣隧爲寒邪壅遏, 陽不得伸而然也. 是故血隧熱壅, 須用硝黃, 氣隧寒壅, 須用桂附. 陰陽之用不同者, 無形有形之異也. 魏士圭妻徐病寒爲疝, 自臍下上至心, 皆脹滿攻痛, 而脇痛尤甚, 嘔吐煩懣, 不進飮食. 攖寧生視之, 脉兩手沉結不調, 曰, 此由寒在下焦, 宜亟攻其下, 無攻其上. 爲灸章門․氣海․中脘, 服玄胡․桂․椒, 佐以蘹木․諸香․茯苓․靑皮等, 十日一服溫利丸藥, 聚而散之也. 士圭守其法治之, 果效. 王宗祥之父年老, 病臍腹㽲痛, 其里醫爲溫中散寒, 卒無驗. 宗祥固邀攖寧生徃視, 脉兩尺搏堅而沉. 曰, 此大寒由外入也. 寒喜中下, 因爲疝, 治宜在下, 加沉降之劑, 引入下焦. 數服尋瘉. 陳伯英病肺氣焦滿, 攖寧生視之曰, 病得之多欲善飮, 且殫營慮, 中積痰涎, 外受風邪, 發卽喘渴痰咳, 不能自安. 爲製淸肺泄滿․降火潤燥苦辛等劑, 服之既安. 衆詰之曰, 是出何方書. 名何散飮. 生應之曰, 是爲混沌湯. 聞者皆大笑曰, 混沌湯有用也. 潘子庸得感冒證, 已汗而愈, 數日復, 大發熱惡寒, 頭痛眩暈, 嘔吐郤食, 煩滿, 欬而多汗. 攖寧生診之, 脉兩手三部皆浮而緊, 曰, 在仲景法, 勞復證浮以汗解, 沉以下解. 今脉浮緊, 且證在表, 當汗. 衆以虗憊難之, 且圖溫補. 生曰, 法當如是. 爲作麻黃葛根湯, 三進更汗, {★=旋@}調數日乃瘉. 時淮南丞相方公分省四明, 聞攖寧生名, 禮致見之, 舘榖留城中. 一日, 公壻戴穎仲以使事徃奉化, 雪中且進冷食, 病內外傷, 惡寒頭疼, 腹心痛而嘔, 診之脉沉且緊, 時伏而不見. 曰, 在法下利淸穀, 當急救裏, 淸便自調, 當急救表. 今所患內傷冷飮食, 外受寒沴, 淸便自調. 救表以桂枝湯力微, 遂爲變法, 與四逆湯服之. {啐=晬@불명확}時服附子一兩, 明日則脉在肌肉, 惟緊自若. 外證已去, 內傷獨存. 乃以丸藥下去宿食後, 調中氣數日卽安. 方惟益患消渴, 衆醫以爲腎虗水竭, 津不能上升. 合附子大丸服之, 旣服渴甚, 舊有目疾兼作, 其人素豐肥, 因是頓瘦損. 倉皇中召攖寧生視之, 生曰, 陰陽之道, 相爲損益, 水不足則濟以水, 火不足則濟以火. 未聞水不足而以火濟之, 不焦則枯. 乃令屛去前藥, 更寒劑下之, 蕩去火毒, 繼以苦寒淸潤之製, 竟月乃平復. 適方明禮寵姬新産受寒, 四肢逆冷, 脉沉弱, 亟令取向所製附子大丸三四粒餌之, 立效. 生曰, 不得於彼而得於此, 盖用有不同耳. 丘彦材平居, 苦胷中痞滿, 憒憒若怔忡狀, 頭目昏痛, 欲吐不吐, 忽忽善忘, 時一臂偏痺, 召攖寧生視之, 當關以上脉溜而滑, 按之沉而有力. 攖寧生曰, 積飮滯痰橫於胷膈, 盖得之厚味醇酒肥膩煎炙, 蓄熱而生濕, 濕聚而痰涎宿飮皆上甚也. 王氷云, 上甚不已, 吐而奪之. 法當吐. 候春日開明, 如法治之. 以物撩咽中, 須臾大吐異色頑痰如膠飴者三四升. 一二日更吐之三四次, 則胷中洞爽平復矣. 龍君澤分院餘姚, 其室張暑月中病, 經事沉滯, 身寒熱自汗, 咳嗽有痰, 體瘦悴, 腹臍剌痛. 招攖寧生至診視, 脉弦數, 六至有餘, 生曰, 此二陽病也. 素問云, 二陽之病發心脾, 女子得之則不月. 二陽, 陽明也. 陽明爲金爲燥化, 今其所以不月者, 因此所遭也. 陽明本爲燥金, 適遭於暑, 暑火也, 以火爍金則愈燥矣. 血者水類, 金爲化源, 宜月事沉滯不來也. 他醫方爲製歸茸桂附丸以溫經, 而未進. 生曰, 夫血得寒則止, 得溫則行, 得熱則搏, 搏則燥. 復加燥劑, 血益乾, 則病必甚. 亟令郤之. 更以當歸柴胡飮子爲之淸陽瀉火, 流濕潤燥. 三五進而經事通, 餘病悉除. 龍君曰, 微生幾爲人所誤矣. 宋無逸, 餘姚大儒也. 病瘧, 瘠損, 饘粥難下咽六十餘日, 殆甚. 攖寧生聞而徃視之, 脉數, 兩關上尤弦, 疾久體瘠而神完. 生曰, 是積熱居脾, 且滯於食飮, 法當下. 衆醫疑而難之, 藥再進而疾去其半. 復製甘露飮, 柴胡白虎等劑, 浹旬而起如故. 後四歲, 無逸客昌國, 病頭面腫赤, 妨於飮食, 或進以薑附, 攖寧生爲製劑淸上散火而瘉. 無逸曰, 嚮得淸凉藥以濟危急, 否則誤於剛劑矣. 德之不忘. 嘗以語人云. 夏思忠病胷膈脹痛, 心怔忡, 嘔逆煩懣不食, 情思惘惘不暫安, 目𥆨𥆨無所睹. 攖寧生視之, 六脉皆結澁不調, 無復參伍, 甚恠之, 旣徐而察之, 其人機深, 憂思大過, 加之脾胃內傷, 積爲痰涎鬱于膈上然也. 素問云, 思則氣結. 又云, 陰氣者靜則神藏, 躁則消亡. 飮食自倍, 腸胃乃傷. 其是之謂乎. 爲製祛順丸服之, 旋復平和. 思忠曰, 吾疾諸治罔效, 始以爲天下無藥. 玆服生祛順丸, 乃知天下有藥矣. 金丙病, 韓自行邀攖寧生徃視之, 脉數而散, 體寒熱, 咳血痰. 生曰, 此二陽病也. 在法不治, 當以夏月死. 至立夏果死. 自行愀然, 曰, 攖寧生能知死, 必能知人生矣乎. 方德明七月內病發熱, 或令其服小柴胡湯, 必二十大劑乃瘉. 如其言服之, 未盡二劑, 則升發太過, 多汗亡陽, 惡寒甚, 肉瞤筋惕. 乃固請攖寧生視, 脉微欲無, 卽以眞武湯進七八服, 稍有緖, 更服附子七八枚, 然後瘉. 夏子韶妻始病瘧, 當六七月, 他醫以爲脾寒胄弱, 久服桂附後, 瘧雖退而積火燔熾, 致消殼善飢, 日數十飯猶不足. 終日端坐如常人, 第目昏不能視, 足弱不能履, 腰胯困軟, 肌肉虗肥. 至初冬, 子韶謁攖寧生徃, 候脉洪大而虗濡, 曰, 此痿證也. 長夏過服熱藥所致. 盖夏令濕當權, 剛劑太過, 火濕俱甚, 肺熱葉焦, 故兩足痿易而不爲用也. 東垣有長夏濕熱成痿之法, 當以此治之. 食日益减, 目漸能視, 至冬末, 忽自起下榻, 行步如故. 其姪夏仲儒因拘留赴海, 積恐怖, 心常惕惕, 如畏人捕之狀, 攖寧生視之, 脉豁豁然虗大而浮, 體熱多汗, 曰, 凡病得之從高墜下, 驚仆擊搏, 留滯惡血, 皆從中風論, 終歸厥陰, 此海藏之說也. 盖厥陰多血, 其化風木然也. 有形當從血論, 無形當從風論. 今仲儒之疾是走無形也. 從風家治之, 兼爲化痰散結, 佐以鐵粉朱砂丸. 良瘉. 鄭高卿母倪病瘧, 寒熱, 嘔涌, 中滿而痛, 下利不食, 年五十餘, 殊困頓. 他醫爲淸脾氣․理中脘不效, 邀攖寧生視, 脉沉而遲, 生曰, 是積暑與食, 伏痰在中, 當下之. 或曰, 人疲倦若是, 且下痢不食, 烏可下. 方儗進參附. 生曰, 脉雖沉遲, 按之有力, 雖痢而後重下迫, 不下則積不能去, 病必不已. 其母弟倪仲權獨是之. 乃以消滯丸藥, 微得通利卽少快, 明日復加, 數服之, 宿積腸垢盡去, 向午卽思食. 旋以姜橘參苓淡滲和平飮子調之, 旬餘乃復. 王敬中母病反胃, 每隔夜食飮, 至明日中昃皆出, 不消化. 他醫以暖胃之藥, 悉試之罔效. 敬中詣攖寧生, 言且固請徃視. 脉在肌肉之下, 甚微而弱, 生揆衆醫用藥, 無遠於病, 何至不効. 心歉然未决. 一日讀東垣書, 謂吐有三證, 氣․積․寒也, 上焦吐者從於氣, 中焦吐者從於積, 下焦吐者從於寒. 其脉沉而遲, 朝食莫吐, 莫食朝吐, 小溲利, 大便秘, 爲下焦吐也, 法當通其秘, 溫其寒氣, 復以中焦藥和之. 生得此說而喜, 起嘆曰, 其合於王母之證歟. 但王母大便不秘. 遂再徃視, 專治下焦, 散寒以茱茰․茴香爲君, 丁桂․半夏爲佐, 服至二三十劑, 而飮食晏然. 生曰, 經不云乎寒淫所勝, 平以辛熱, 其是之謂歟. 兪德明嘗病傷寒, 經汗下, 病旣去而人虗, 背獨惡寒, 脉微細如線, 湯熨不應. 攖寧生乃以理中湯劑加薑․桂․藿․附大作服, 外以蓽撥․良薑․吳榝桂椒諸品大辛熱爲末, 和薑糊爲膏, 厚傅滿背, 以紙覆之, 稍乾卽易. 如是半月, 竟平復不寒矣. 此尤治法之變者也. 顧機仲病傷寒後勞復, 發熱自汗, 經七日, 或以爲病後虗勞, 將復補之. 攖寧生曰, 不然. 勞復爲病, 脉浮以汗解, 奚補爲. 以小柴胡湯三進, 再汗而瘉. 胡茂林子婦, 魏仲彬妹也, 新産二日, 惡露不行, 臍腹痛, 頭疼, 身寒熱. 當隆冬時, 衆醫皆以爲感寒, 溫以薑附, 益大熱, 手足搐搦, 語譫目攛. 仲彬固邀生徃診, 脉弦而洪數, 面赤目閉, 語喃喃不可辨, 舌黑如炲, 燥無津潤, 胷腹按之不勝手. 盖燥劑搏激, 血內熱而風生, 血蓄而爲痛也. 生曰, 此産後熱入血室, 因而生風. 卽先爲淸熱降火, 治風凉血, 兩服頗爽, 繼以琥珀牛黃等稍解人事後, 以張從正三和散行血破瘀, 三四服惡露大下如初. 時産已十日矣, 於是諸證悉平. 方明禮內人盛暑病洞泄, 厥逆惡寒, 胃脘當心而痛, 自腹引脇, 轉爲滯下, 嘔噦不食, 人以中暑霍亂療之益劇. 攖寧生診其脉, 三部俱微短沉弱, 不應呼吸, 曰, 此陰寒極矣. 不亟溫之則無瘥理. 內經雖曰用熱遠熱, 又曰有假其氣則無禁也. 於是以薑附溫劑三四進, 間以丹藥, 脉稍有力, 厥逆漸退. 更服薑附, 七日衆證悉去, 遂以丸藥除其滯, 下而, 藏腑自安矣. 生之活人率類此, 然頗有不盡述者. 生嘗語其徒曰, 予在儀眞時, 聞友人王德全言, 江西有醫士曰黃子厚, 爲術精詣, 其治徃徃出人意表. 有富家子, 年十七八, 病徧體肌肉坼裂. 召子厚治, 子厚偕門生四五輩徃診視, 各以所見陳論, 皆未當. 子厚乃屛人, 詰病者曰, 童幼時曾近女色犯天眞乎. 曰, 當十三四曾近之已. 子厚曰, 得其說矣. 禇澄云, 精未通而御女, 則四體有不滿之處, 後日有難狀之疾. 在法爲不可療. 後果惡汁淋漉痛楚而死. 又鄰郡一富翁, 病泄瀉彌年, 禮致子厚, 診療浹旬莫効. 子厚曰, 予未得其說, 求歸. 一日讀易, 至乾卦天行徤, 朱子有曰, 天之氣運轉不息, 故閣得地在中間, 如人弄碗珠, 只運動不住, 故在空中不墜, 少有息則墜矣. 因悟向者富翁之病, 乃氣不能舉, 爲下脫也. 又作字持水滴, 吸水初以大指按滴上竅則水滿筒, 放其按則水下溜無餘. 乃豁然悟曰, 吾可治翁證矣. 卽治裝徃, 翁家驚喜, 至卽爲治. 艾灸百會穴, 未三四十壯, 泄瀉止矣. 生自少識之, 後在鄞, 胡元望女生始六月, 亦病泄瀉不已, 因教以前灸卽瘉. 子厚在至治天曆間術甚行, 虞文靖公嘗有贈醫士黃子厚詩云. 

((LV))	ZZ
((OR))	史右曰, 予幼喜業醫, 遇醫士輙近之, 覩其治徃徃誤藥死, 若以試其術, 然予懼陰殺人, 而莫之罪, 必不逭於天刑, 遂棄不復習. 襄城攖寧生壽能活人, 反掌間而奇驗. 若此, 時人爲之語曰, 世以人試術, 生以術活人, 其相去奚啻千萬. 予聞盧扁曰, 聞病之陽, 論得其陰, 聞病之陰, 論得其陽. 倉意曰, 吾以脉法治之而瘉. 生其有得於二子者歟. 

((LV))	Z1
((OR))	朱天台爲攖寧作傳可謂詳盡矣. 故史官東陽朱公廉謂, 後之爲醫者觀之, 譬諸覩作室之巧, 而可推其規矩斧斤之法, 見破的之工, 而可原其彀率審固之意. 按其書而擬其迹, 庶幾有合矣. 其知言哉. 

((LV))	CC
((OR))	敕山老人傳 朱右

((LV))	ZZ
((OR))	敕山老人者, 三吳名醫也. 姓倪氏, 名維德, 仲賢其字也. 敕山在胥門之西二十餘里, 盤紆鬱秀, 有巖壑卉竹之美, 老人之居里在焉. 老人, 宋和州防禦使昌嗣之後. 當前代盛時, 讀經史世其家業, 墳典丘索而外, 若神僊方伎之書, 吐納導引․熊經鳥伸之術, 無不獵涉. 而於軒岐之學, 尤精到絶倫. 常自誦曰, 吾以通靈之姿, 窺槖籥之奧, 究火策之候, 啓玄命之秘, 以御風而遺世, 宜無難者. 而獨念夫大化之生人也, 以其有益於世也, 使其生而無益於世, 猶無生也. 然而功彰山河, 名登旂常, 此則有命. 最而在下, 克施其惠者, 其惟醫道乎. 乃校訂金李東垣明之所著醫說凡若干卷, 表章以行於世. 復演靈樞素問運氣․本草之說, 約爲治目精要, 曰原機啓微等論, 示人以分門列證之法. 老人居敕山, 有草堂數{問=間@불명확}, 可以免震凌, 有裕禰田數十畆, 可以備伏臘, 裕然不求于人. 遨遊湖山, 樂以自適. 嘗一適城市, 愛過從之相與而不去也. 人則從而質焉, 非其人亦不告也, 以故於老人他伎無知者, 而惟醫則老人以急濟爲務, 獨著譽焉. 老人今年踰七十矣, 而顔色如四五十歲人, 康強步蹈, 精彩矍矍, 言笑引接, 與少壯無異. 其所以自養者如此. 至其爲人也, 廣愽神速, 效績不可勝紀. 今姑摭數事以傳之. 淮南周萬戶子, 始八歲, 忽得昏懣疾, 數日方甦, 駿戅如木偶人, 寒暑饑飽皆不知節適率, 嘗食土炭, 至口不得出音. 老人視之曰, 此脾風也. 脾智意府也, 而以風, 故不知人事也. 宜投之䟽風𦔳脾之劑. 數服而愈. 同郡顧顯卿妻, 年五十餘, 患癭, 始生如塊, 近三年如益一首, 痛楚不可忍. 群醫視之, 投藥且厭, 而卒不效. 老人曰, 是少陽經爲邪氣所攻耳. 卽劑以其藥服之, 逾月而愈. 吳陵盛架閣內子, 左右肩背上下患癢, 至兩臂頭面皆然. 屢以艾灼癢處, 暫止且復作, 如是數年. 老人切其脉曰, 左關浮盛右口沉實, 此酒食滋味所致也. 投以某劑, 其癢遂止. 陳上林仲實, 以勞役得熱疾日出, 氣喧則熱, 夜及凉雨則否. 暄盛則熱增劇, 稍晦則甦, 如是者二年. 老人曰, 此七情內傷脾胃, 陰熾而陽鬱耳. 以東垣飮食勞倦法治之, 其熱旋已. 此其尤彰彰者, 若其他, 固不得悉附焉. 嗚呼賢哉. 越人․倉公見錄於史遷, 至今望之若神人. 然老人之術, 足以繼之矣. 予生也, 後不得從事老人之教, 姑援述者之㮣次第而爲文之. 其於老人之造詣, 如蚓足之度山, 蝦目之望洋, 未能得其萬一也. 

((LV))	CC
((OR))	倪府君墓碣銘 [sm/附錄] 宋濂

((LV))	ZZ
((OR))	吳郡有名世之醫, 曰倪府君, 諱維德, 字仲賢. 其先家于汴梁, 曾大父曰嗣, 宋和州防禦使, 生秀文, 値宋籙旣訖, 乃挾醫術游大江之南, 遂擇郡之吳縣居焉. 秀文生鼎亨, 能紹家學, 有聞於時, 則府君之父也. 府君嗜學不厭, 受尙書於碧山湯公, 焚膏繼晷, 探索精微, 發於辭章, 皆燁燁有奇氣. 湯公器其才, 勸之仕. 府君曰, 爵祿乃資之以澤物者, 然有命焉, 不可以倖致, 曷若紹承醫學以濟吾事乎. 於是取黃帝內經, 日硏其奧旨, 見其䟽陳治法, 推究本原, 欣然曰, 醫之道盡在是矣. 間有疑難, 質于父師之間, 必諸益開明. 頗病大觀以來, 粗工多遵用裴宗元․陳師文和劑局方, 故方新病, 多不相値. 㤗定中, 得金季劉完素․張從正․李杲三家之書, 讀之, 知其與內經合, 自以所見不謬, 眞積力久, 出而用藥, 徃徃如神, 奇證異疾, 一經診視, 有如辨白黑無少爽者. 周萬戶子八歲, 患昏憒數日而醒, 不識有饑飽暑寒, 欲語則不能出聲, 時以土炭自{★=塞@}其口. 府君切其脉, 曰, 此慢脾風證也. 脾藏智, 脾{★★=慢則@}智不足, 其不知人事也. 宜投以某劑而瘳. 顧顯卿妻, 右耳下生癭, 大與首同, 其疼不可忍, 更數十醫弗效. 府君診已, 告于衆曰, 此手․足少陽經受邪故也. 甚易治耳. 製某藥令啖之, 逾月而愈. 劉子正內子, 病氣厥, 或哭或笑, 人以爲鬼所附. 府君察其故, 且脉之, 謂劉曰, 左右手脉俱沉, 胃脘中必有所積, 有所積必疼. 問之果然. 以生熟水導之, 吐痰涎數升, 病遂除. 盛架閣妻, 左右肩病癢, 蔓延至兩臂, 上及顔面, 不可禁. 或於病處灼艾, 勢暫止, 已而如初. 府君曰, 右脉沉, 左脉浮且盛, 此滋味傷厚之所致也. 投以某藥, 疾旋已. 林仲實因勞發熱, 熱隨日出入爲進退. 食飮漸减, 府君切之曰, 此得之內傷, 故陽氣不升, 陰火漸熾, 溫則進, 凉則退, 是其徵也. 投以治內傷之劑, 其疾如失. 府君治難療之疾多類此, 文繁弗載. 府君每有言曰, 劉張二氏治多攻, 李氏惟在調補中氣, 盖隨世推移, 不得不爾也. 於是, 府君之治疾, 旣察天時地理, 又叅之以人事, 所以十不失一. 然操心仁厚, 但來謁者卽赴之, 不知有富貧. 一旦有窶人抱疾求治, 府君旣授藥, 兼畀以烹藥之器. 客恠而問曰, 藥可宿備, 瓦缶亦素具乎. 府君指室北隅示之, 其積者盖百數云. 府君病眼科雜出方論, 竟無全書, 著原機啓微若干卷, 又校訂李杲試效方若干卷, 鋟梓傳世, 君子多之. 性尤嗜文籍, 預置金於書肆, 有新刻者輙購入之. 積至五千餘卷, 搆重屋以藏. 晩年建別墅敕山之下, 每乘扁舟, 具酒殽, 與二三賓客放浪於水光山色之間, 脩然高舉, 如在世外, 因自號曰敕山老人. 壽七十五, 卒於洪武十年六月二十日. 其年七月二十一日, 塟於縣之至德鄕上沙村兩重山之下. 娶章氏, 先府君而卒, 至是同穴, 生一子曰衡, 通儒書, 亦以醫鳴于時, 三女, 曰淨眞, 曰媛眞, 曰孝眞, 各適士族. 三孫男, 曰謹, 曰識, 曰讓, 二孫女, 曰婉寧, 日婉柔, 尙幼. 予嘗患內經之學晦而弗章, 無豪傑之士以洗滌之. 浙河之東有朱君彦脩, 以斯學爲已任, 而三家之說益明. 浙河之西則府君奮然而起, 盖與彦脩不約而同, 使泥局方者逡巡退縮, 不敢鼓吻相是非. 而生氏免夭閼之患者, 二公之功爲多. 彦脩之殁, 予已銘其墓, 今府君之子亦復惓惓爲請, 予安得固辭邪. 因歷序其行事而銘之. 銘曰, 醫者之學, 素問爲宗, 猶儒治經, 專門是攻. 寒暑溫凉, 升降浮沉, 或逆或順, 制治最深. 隨時立方, 始與疾同, 正氣旣攄, 邪沴乃融. 粗工蚩蚩, 守一不移, 執中無權, 罔契厥機. 群昏方酣, 苟不力扶, 冥冥夜行, 摘埴索塗. 三家者興, 上窺本源, 如揭日月, 照耀天門. 伊誰承之, 作世範模, 東則有朱, 西則有倪. 視被沉痾, 目牛無全, 肯綮旣中, 萬理皆損. 斡運元化, 陶冶樞機, 人謂其功, 與良相齊. 敕山之陽, 一葦可航, 載翶載翔, 與世若忘. 明鑑之失, 孰不歔欷, 視其故篋, 幸有遺書. 發而讀之, 相繼繩繩, 何以徵之, 墓門有銘. 

((LV))	XX
((OR))	醫史卷之八

((LV))	AA
((OR))	醫史卷之九

((LV))	XX
((OR))	浚儀李濂輯

((LV))	CC
((OR))	滄洲翁傳

((LV))	XX
((OR))	國朝戴良

((LV))	ZZ
((OR))	滄洲翁者, 姓呂氏, 名復, 字元膺, 晩號滄洲翁. 其先, 河東人也. 東萊先生成公與其季忠公, 自河東徙婺, 吏部郞知台州事諱寶之者, 復自婺徙鄞家焉. 大父克德, 父居敬, 比三世皆早喪. 翁幼孤, 且甚貧, 獨依母氏居. 旣長, 從鄕先生受尙書․周易, 久之棄去, 習詞賦. 後以母病, 復喜攻岐扁術而恨無其師. 一日, 遇三衢鄭禮之逆旅中, 卽知爲醫中毛遂也, 每謹事之. 鄭亦見翁醇謹無他, 頗心愛翁, 因呼翁語, 曰,  我有古先禁方及色脉藥論諸書, 知人生死, 定可治, 甚精. 我年老, 欲具以授公. 翁卽避席再拜, {★★=盡得@}其書. 受讀可一年所, 輙試之有驗, 然尙未精也. 鄭復教翁, 日記診藉, 攷方藥驗否, 悉爲參訂, 不使毫釐失理. 又若干年所積, 爲人治診病, 效無不神. 自是鄞之病家, 及凡寓公過客, 以病留鄞者, 必歸翁, 翁皆樂應之. 浙省平章左答納失理, 在帥閫時病無睡, 睡則心悸神懾, 如處孤壘而四面受敵兵, 達旦目眵眵無所見, 耳聵聵無所聞, 雖堅臥密室睫未嘗交也. 卽選醫之良者, 處劑累月弗瘉. 後召翁診, 翁切其脉, 左關之陽浮而虗, 察其色, 少陽之支外溢於目眥. 卽告之曰, 此得之膽虗而風, 諸公獨治其心而不祛其膽之風, 非法也. 因投禁方烏梅湯, 抱膽丸. 日再服, 遂熟睡. 比寤, 病如脫. 郡人蘇伯友病衂, 旬浹不止. 時天暑, 脉弱, 衆醫以氣虗不統血, 日進蓍․歸․茸․附, 彌甚, 則告術窮. 家人皆容貌變更, 蘇亦流涕長潸, 泣命其子強翁診. 翁至, 未食頃, 其所衂血已三覆器矣. 及切其脉, 兩手皆虗芤, 右上部滑浮數而躁, 且其鼻赤査而色澤. 卽告之曰, 此得之湎酒, 酒毒暴悍而風暑乘之, 熱蓄於上焦, 故血妄行而淖溢. 蘇曰, 某嘗饑走赤日, 已而醉酒向風臥, 公診當是. 翁爲製地黃汁三升許, 兼用防風湯半劑, 飮之立驗. 童芳仲幼女華, 病嗜臥, 頰赤而身不熱. 命小兒醫四三人療之, 皆以爲慢驚風, 屢進攻風之劑, 兼旬不愈. 翁切其脉, 右關獨滑而數, 他部大小等而和. 因告童曰, 女無病, 關滑爲有宿食, 意乳母致之. 乳母必嗜酒. 酒後輙乳, 故令女醉, 非風也. 及詰其內子李, 李曰, 乳母近掌酒庫鑰, 苟竊飮, 必任意. 潜使人視臥內, 有數空罌榻下. 翼日, 拘其鑰. 飮以枳梖․葛花, 日二三服, 女起如常時. 童良輔子年十二, 患內癰, 腹脹, 臍凸而頗銳, 醫欲剌臍出膿, 其母靳不許, 抱子獨泣. 童馳告翁, 邀與俱. 及造臥內, 見一野僧擁爐熾炭, 燃銅筋一二枚烈火中, 瞪目視翁曰, 此兒病癰發小腸, 苟舍剌臍, 無他法. 翁喩之曰, 臍, 神闕也, 鍼刺所當禁, 矧癰舍于內, 惟當以湯丸攻之. 苟如若言, 必殺是子矣. 僧怒趨而出. 翁投透膿散一匕. 明日, 膿自氣合潰, 繼以十奇湯下善應膏丸. 旬浹, 瘥. 趙氏子病傷寒, 餘十日, 身熱而人靜, 兩手脉盡伏. 俚醫以爲死也, 弗與藥. 翁診之, 三部舉按皆無, 其舌胎滑而兩顴赤如火, 語言不亂, 因告之曰, 此子必大發赤斑, 周身如錦文. 夫脉, 血之波瀾也. 今血爲邪熱所搏, 淖而爲斑, 外見於皮膚. 呼吸之氣無形可依, 猶溝隧之無水, 雖有風不能成波瀾. 斑消則脉出矣. 及揭其衾, 而赤斑爛然. 卽用白虎加人參湯化其斑, 脉乃復常, 繼投承氣下之, 瘉. 發斑無脉, 長沙所未論, 翁盖以意消息耳. 普濟寺主僧體無爲病蹷, 已三日不知人. 翁切其脉, 右口之陽弦而遲, 少陰之脉堅而勁, 不滿四十動而止. 此寒邪乘於腎肝所致, 法當以辛甘復其陽. 爲作湯三升, 頓服, 遂起, 對客如不病. 然一藏已絶, 去此若干日當復病, 病卽死. 果死, 如其日臨川蕭雲泉, 羽客也. 偶游鄞造翁, 告曰, 某病, 兩目視物皆倒植, 屢謁名醫, 弗喩. 翁曰, 視一物爲二, 視直爲曲, 古人嘗言之. 視物倒植, 誠所未喩也. 願聞其因. 雲泉曰, 某嘗大醉, 盡吐所飮酒, 熟睡達曙, 遂病. 翁切其脉, 左關浮促, 餘部皆無恙. 卽告之曰, 當傷酒大吐時, 上焦反覆, 致倒其膽腑, 故視物皆倒植, 此不內外因而致內傷者也. 法當復吐, 以正其膽腑. 遂授黎蘆․瓜蒂, 俾平旦湧之. 湧畢, 視物不倒植. 東皋寺僧述無作族姓孫氏, 一女子病厲風, 爲夫所出. 家貧不能致醫. 無作過翁約曰, 吾女姪病, 可念早舁致就翁診, 顧僧舍不宜, 能速爲我治療乎. 翁曰, 諾. 他日, 匿患者於密室, 召翁診其脉. 翁曰, 脉來疾而去遲, 上虗而下實. 盖得之醉酒接內, 而風毒乘之. 今雖髮禿眉墜, 然鼻根幸未陷, 肌肉幸未死. 遂以防風通聖而益以下藥, 下瘀血數升及䖝穢靑黑物. 幷進蘄蛇․長松等湯丸․復佐以雄黃․楓油作膏摩之, 逾月瘥. 餘姚州守郭文煜病噦十餘日. 州之以醫名者畢至, 悉以附子․丁香等劑療之, 益甚. 翁切其脉, 陽明大而長, 右口之陽數而躁. 因告之曰, 公之噦, 卽古之咳逆, 由胃熱而致. 或者失察, 而反𦔳其熱, 誤矣. 飮以竹茹湯, 未終劑, 噦止. 帥府經歷哈散侍人病喘, 不得臥. 老醫製麻黃之劑, 以散其肺邪. 翁後至, 診之, 脉口盛人迎一倍, 厥陰弦動而疾, 兩尺俱短而離經. 因告之曰, 病盖得之毒藥動血, 以致胎死不下, 奔迫而上衝, 非風寒作喘也. 乃用催生湯倍芎歸, 煑二三升服之. 夜半, 果下一死兒, 喘止. 哈散密囑曰, 病妄誠有懷, 以室人見嫉, 故藥去之, 衆人所不知也. 老醫聞之, 慚而去. 樞密董孟起在帥閫時, 命翁臨診, 俾審新故病. 翁切其脉, 兩寸俱浮弦. 脉法浮爲風, 弦爲痛, 兩寸屬上部. 卽告之曰, 明公他無所苦, 首風乃故病也, 盖得之沐而中風. 當發, 先一日則劇, 劇則大吐而後已. 董笑曰, 然. 余少時喜沐, 每迎風以晞髮, 因致頭作痛, 痛一如公所言. 公善診, 幸余療也. 爲製龍腦芎犀丸, 四分二之一, 遂愈. 帥府從事帖穆失爾病下痢完穀. 衆醫咸謂洞泄寒中, 日服四逆․理中軰, 彌劇. 翁診其脉, 兩尺寸俱弦長, 右關浮於左關一倍. 其目外眥如草滋, 盖知肝風傳脾因成飱泄, 非藏寒所致. 飮以小續命湯損麻黃加朮三五升, 痢止. 續命非止痢藥, 飮不終劑而痢止者, 以從本治, 故也. 純孝廟祝楊天成女壽, 在室病不月. 命婦人醫療之, 不得其名狀. 及五閱月, 其腹如有姙. 求其色脉, 卽恠. 因詰之曰, 汝病非有異夢, 則鬼靈所憑耳. 女不答, 趨入臥內, 密語其侍嫗曰, 我去夏追凉廟廡下, 薄暮, 過黃衣神, 心動. 是夕, 夢一男子, 如暮間所見者, 卽我寢親狎, 由是感疾. 我慚赧不敢以告人. 醫言誠是也. 嫗以告翁, 翁曰, 女面色乍赤乍白者, 鬼也, 脉乍大乍小者, 崇也. 病因與脉色符, 雖劇, 無苦. 乃以桃仁煎, 下血類豚肝者六七枚, 俱有竅, 如魚目, 病已. 延慶寺僧珂瑩中病, 翁診其脉, 獨右關浮滑, 餘部皆無恙. 曰, 右關屬脾, 絡胃, 挾舌本. 盖風中廉泉得之, 醉臥當風而成瘖. 珂舞手索筆書几上, 曰, 酒, 吾先佛所戒, 自祝髮來未嘗飮. 露坐當風, 誠所不免. 其師天紀在座, 卽怒訶曰, 汝處別業時, 每飮輙醉, 尙諱疾自誤邪. 翁取荊瀝化至寶丹飮之. 翼日, 遂解語. 湖心寺僧履師者, 一日偶搔膕中, 疥忽自出, 血汨汨如涌泉, 竟日不止. 瘍醫治療弗驗. 邀翁徃視, 履時已困極, 無氣可語. 及持其脉, 惟尺部如蛛絲, 他部皆無. 卽告之曰, 夫脉, 血氣之先也. 今血安溢, 故榮氣暴衰, 然兩. 尺尙可按, 惟當益營以瀉其陰火. 乃作四神湯加荊穗․防風. 不間晨夜倂進. 明日, 脉漸出. 更服十全大補一劑, 遂痊. 全本然病傷寒, 旬日, 邪入於陽明. 俚醫以津液外出爲脉虗自汗, 進玄武湯以實之, 遂致神昏如熟睡. 其家邀翁問死期. 翁切其脉皆伏不見, 而肌熱灼指. 卽告其季曰, 此必榮血致斑而脉伏, 非陽病見陰脉比也. 見斑則應候, 否則蓄血爾. 乃去衾裯, 視其隱處及小腹, 果見赤斑, 臍下石堅且拒痛. 爲作化斑湯半劑, 繼進韓氏生地黃湯逐其血. 是夕, 下黑矢若干枚, 卽斑消脉出. 後三日, 又腹痛, 遂用桃核承氣以攻之, 所下復如前, 乃愈. 內子王病傷寒, 乃陰隔陽, 面赤足踡而下痢, 躁擾不得眠. 論者有主寒主溫之不一, 余不能决. 翁以紫雪․匱理中丸進, 徐[sm/以氷]漬甘草乾薑湯飮之, 愈. 且告之曰, 下痢足踡, 四逆證也. 苟用常法, 則上焦之熱彌甚. 今以紫雪折之, 徐引辛甘以溫裏, 此熱因寒用也. 聞者皆歎服. 集賢脩譔南宏遠, 奉旨徃閩諭, 土猾余蠻子余嘗, 戮人尊爼之間以恐之. 遂驚氣入心, 疾作如心風. 比啣使命來鄞, 疾屢作, 逐逐奔走, 不避水與火. 與人語則自賢自貴, 且或泣或笑. 翁切其脉, 上部皆弦滑, 左倍勁於右. 盖痰溢膻中灌心胞, 因驚而風經五臟耳. 卽投以湧劑, 湧痰涎一頮器. 徐以驚氣丸服之, 盡一劑病瘳. 郡史虞東村內子王, 年盛嗜酒且善食. 忽疾作, 肌肉頓消骨立. 翁診其脉, 則兩手三部皆洪數, 而左口尤躁疾. 遂語虞曰, 此三陽病, 由一水不能勝五火, 乃移熱於小腸, 不癃則淋. 王曰, 前溲如脂者已數日. 語未竟, 趨入臥內, 漩及需其溺器以視, 則如飪釜置烈火, 湧沸不少休. 翁以虎杖․滑石․石膏․黃栢之劑淸之, 痛稍却, 而湧沸猶爾也. 繼以龍腦․辰砂末之, 蘸以椑柿, 食方匕, 沸輙止. 餘姚余愼言子孟仁病, 寓湖心僧舍以求治. 翁至其處, 而孟仁方飯坐甫定, 卽搏爐中灰雜, 飯猛噬且喃喃詈人. 翁命左右掖之, 切其脉, 三部皆弦直上下行, 而左右尤浮滑. 盖風痰留心胞證也, 法當湧其痰而凝其神. 旣湧出痰沫四五升, 卽熟睡. 竟日乃寤, 寤則病盡去. 徐以治神之劑調治之, 神完如初. 御史王彦芳內子病飱泄, 彌年. 衆醫皆謂休息痢, 療以苦堅辛燥之劑, 弗效. 翁診其脉, 當秋半, 雙弦而浮. 卽告之曰, 夫人之病, 盖病驚風, 非飮食勞倦所致也. 以肝主驚, 故虗風自甚, 因乘脾而成泄. 當金氣正隆尙爾, 至明. {★=春@}則病將益加. 法當平木太過, 扶土之不及, 其泄自止. 夫人曰, 儂寓南閩時, 平章燕公以銅符密授御史, 俾出入自如. 吾兒關關玩弄, 久之, 遂失去. 平章一日追符甚急, 儂心懼焉, 由是疾作. 公指爲驚風, 信然. 乃用黃犉牛肝, 和以攻風徤脾之劑, 服之踰月, 泄止. 郡守李孝文妻毋龎病小腹痛. 衆醫皆以爲瘕聚, 藥之浹月, 弗愈, 繼命翁診. 翁循其少陰脉, 如刀刄之切手, 胞門芤而數, 知其陰中痛, 癰結小腸也. 卽告之曰, 太夫人病在幽隱, 不敢以聞, 幸出侍人密語之. 乃出老嫗. 翁曰, 患者苦小腸癰, 以故臍下如瘕聚. 今膿已成, 腫迫於玉泉, 當不得前後溲, 溲則痛甚. 嫗拜曰, 公神人也. 所苦一如公所言. 遂用國老․將軍爲向導, 挾麒麟竭․虎魄之類以攻之, 膿自小便潰, 應手愈. 浙東運使曲出道過鄞, 病臥涵虗驛, 召翁徃視. 翁察色切脉, 則面戴陽, 氣口皆長而弦, 盖傷寒三陽合病也. 以方涉海爲風濤所驚, 遂血菀而神懾, 爲熱所搏, 遂吐血一升許, 且脇痛煩渴譫語. 適是年歲運, 左尺當不應其輔行. 京醫以爲腎已絶, 泣告其左右曰, 監司脉病皆逆, 不祿在旦夕. 家人皆惶惑無措. 翁曰, 此天和脉, 無憂也. 爲投小柴胡湯减葠加生地黃半劑, 後俟其胃實, 以承氣下之, 得利, 愈. 副樞張息軒病傷寒, 踰月, 旣下而內熱不已, 脇及小腹偏左滿, 肌肉色不變. 俚醫以爲風矢所中, 膏其手摩之. 浹四旬所, 其毒循宗筋流入於臯丸, 赤腫若瓠子. 瘍醫剌潰之, 而左脇腫痛如故. 旣選醫之尤良者在門, 更召翁診. 翁以關及尺中皆數滑而且芤, 因告之曰, 脉數不時則生惡瘡, 關內逢芤則內癰作, 季脇之腫癰作膿也. 經曰, 癰疽不得頃時而, 下之愼勿晩. 乃用保生膏作丸, 衣之以乳香, 而用硝黃作湯以下之, 下膿如糜, 可五升許. 明日, 再圊下餘膿, 立瘥. 樞府陳斷事內人病, 召翁視. 翁切其脉, 左口弦而芤, 餘部皆和. 翁卽起密告陳曰, 夫人病, 當陰中痛而出血. 且少陰對化在玉泉, 心或失寧則玉泉應心痛, 痛則動血, 而與經水不相關. 盖得之因內大驚, 神懾而血菀. 陳曰, 公醫誠良也, 致病一如公所言. 翁乃爲製益榮之劑, 且納藥幽隱. 再劑, 卽無苦. 翁之治病, 雖若不甚搆思, 然其鈎取古法, 動中肯綮, 多類此. 其於醫門群經及古今方論, 無不攷索其要歸. 他若諸醫爲術之精粗, 施治之工拙, 亦皆品彙區別, 無一義之或遺. 所攷群經及古方, 論語多不錄. 有曰, 內經素問世稱黃帝․岐伯問答之書, 及觀其旨意, 殆非一時之言, 其所譔述, 亦非一人之手. 劉向指爲諸韓公子所著, 程子謂出於戰國之末. 而其大畧, 正如禮記之萃於漢儒, 而與孔子․子思之言並傳也. 盖靈蘭秘典․五常政․六元正紀等篇, 無非闡明陰陽五行生制之理, 配象合德, 實切於人身. 其諸色脉․病名․鍼則․治要, 皆推是理以廣之. 而皇甫謐之甲乙․楊上善之太素, 亦皆本之於此而微有異同. 醫家之大綱要法, 無越是書矣. 然按西漢藝文志有內經十八卷及扁鵲․白氏二內經凡三家, 而素問之目乃不列. 至隋經籍志始有素問之名, 而不指爲內經. 唐王氷乃以九靈九卷, 牽合漢志之數, 而爲之註釋, 復以陰陽大論託其爲師張公所藏, 以補其亡逸, 而其用心亦勤矣. 惜乎, 朱墨混殽, 玉石相亂, 訓詁失之於迂踈, 引援或至於未切. 至宋林億․高若訥等, 正其誤文而增其缺義, 頗於氷爲有功. 今於各篇之內, 註意與經相類者, 仍斷章摘句而釋以己意, 冀與同志商確, 非敢妄議前脩也. 內經靈樞, 漢․隋․唐藝文志皆不錄. 隋有鍼經九卷, 唐有靈寶註及黃帝九靈經十二卷而已. 或謂王氷以九靈更名爲靈樞, 又謂九靈尤詳於鍼, 故皇甫謐名之爲鍼經. 卽隋志鍼經九卷, 苟一書而二名, 不應唐志別出鍼經十二卷也. 所謂靈寶註者, 乃扁鵲太玄君所箋, 世所罕傳. 宋季有靈樞. 畧一卷, 今亦湮沒. 紹興初史崧倂是書爲十二卷, 而復其舊, 較之他本頗善. 學者當與素問並觀, 盖其旨意互相發明故也. 本草三卷, 舊稱神農本經, 漢藝文志未嘗錄, 至梁陶隱居始尊信而表章之, 謂此書應與素問同類, 但後人多更脩飾之耳. 秦皇所焚, 醫方卜術不與, 故猶得全錄. 及遭漢獻之遷徙, 晉懷之奔迸, 文籍焚㸏, 千不遺一. 今之所存, 有此三卷, 是其本經. 然所出郡縣, 乃多後漢時制, 疑張仲景․華元化所記. 舊經之藥, 止三百六十五種. 陶氏進名醫別錄, 亦三百六十五種, 因而註釋, 分爲七卷. 唐李英公世勣與蘇恭叅攷得失, 又增一百一十四種, 分爲二十卷, 世謂之唐本草. 宋劉翰等, 又附益醫家嘗用者一百二十種. 僞蜀孟昶亦命其臣韓保昇等, 以唐本圖經叅比增廣, 世謂之蜀本草. 至宋掌禹錫等, 補註新舊藥, 合一千八十二種, 定以白字爲神農所說, 黑字爲名醫所傳, 草石之品, 可謂大備. 他若雷公以下, 蔡邕․徐大山․秦承祖․王季璞․鄭䖍諸公, 所譔名本草者, 凡三十九部, 三百五十卷. 雖顯晦不齊, 無非輔翼舊經焉耳. 近代陳衍作本草折衷, 王好古作湯液本草, 亦刪繁之遺意也. 竊意舊記郡縣. 古今沿革不同, 及一物而根苗異名, 或同名異質而主療互見者, 尙須考定, 俾歸于一, 可也. 難經十三卷, 乃秦越人祖述黃帝內經, 設爲問答之辭以示學者. 所引經言, 多非靈․素本文, 盖古有其書而今亡之耳. 隋時, 有呂慱望註本不傳. 宋王惟一集五家之說, 而醇玼或相亂, 惟虞氏粗爲可觀. 紀齊卿註稍密, 乃附辨楊玄操․呂廣․王宗正三子之非, 周仲立頗加訂易而考証未明, 李子埜亦爲句解而無所啓發. 近代張㓗古註後附藥, 殊非經意. 王少卿演繹其說, 目曰重玄, 亦未足以發人之藴. 余嘗輯諸家之長, 先訓詁而後辭意, 竊附鄙說其間, 以便後學, 未敢以爲是也. 傷寒論十卷, 乃後漢張機仲景用素問熱論之說․廣伊尹湯液而爲之. 至晉王叔和始因舊說重爲譔次. 而宋成無己復爲之註釋. 其後龎安常․朱肱․許叔微․韓祗和․王寔之流, 固亦互有開發, 而大綱大要無越乎吐․汗․下․溫四法而已. 盖一證一藥, 萬選萬中, 千載之下. 如合符節. 前脩指爲群方之祖, 信矣. 所可憾者, 審脉時汨王氏之言, 三陰率多斷簡, 况張經王傳, 亦徃徃反覆後先, 亥豕相雜, 自非字字句句熟玩而精思之, 未有能造其閫奧者. 陳無擇嘗補三陰證藥於三因論, 其意盖可見矣. 近人徐止善作傷寒補亡, 恐與先哲之意不合. 余因竊舉大要, 以補成氏之未備, 知醫君子或有所取也. 脉經十卷, 乃西晉太醫令王叔和本諸內經素問․九靈及扁鵲․仲景․元化之說, 裒次而成. 實醫門之龜鏡, 診切之指的, 自與近代倣託鈐訣者不同. 歷歲旣深, 傳授不一, 各秘所藏, 互有得失. 至宋秘閣林億等, 始考証謬妄, 頗加改易, 意其新譔四時經之類, 皆林氏所增入. 陳孔碩․何大任․毛升․王宗卿輩, 皆嘗審訂刊傳, 今不多見. 近人謝堅白以其所藏舊本, 刻于豫章, 傳者始廣. 余嘗摭其精語, 幷引內經之辭, 作診切樞要二卷, 非敢翦其冗複, 間亦補其缺漏, 且附私說各條之下, 以與同志硏究爾. 脉訣一卷, 乃六朝高陽生所譔, 託以叔和之名, 謬立七表八裏九道之目, 以惑學者. 通眞子劉元賓爲之註, 且續歌括附其後, 辭旣鄙俚, 意亦滋晦. 今代王光國刪其舊辭而益以新語, 旣不出其畦逕, 安能得乎本原. 餘如淸溪徐裔․甄權․李上交輩, 皆自譔著, 凡十餘家, 亦每蹈襲前說, 在叔和之所不取. 讀者止記入式歌以馴至乎脉經, 可也. 病源論五十卷, 乃隋大業太醫愽士巢元方等, 奉勑譔集原諸病候, 而附以養生․導引諸法, 裒成一家之書. 醇玼相混, 盖可見矣. 宋之監署乃用爲課試, 元復循襲, 列醫門之七經. 然附會雜揉, 非復當時之舊. 具眼者, 當自見之. 吳景賢亦作病源一書, 近代不傳. 太始天元玉冊元誥十卷, 不知何人所作. 歷漢至唐, 諸藝文志俱不載錄. 其文自與內經不類, 非戰國時書. 其間有, 天皇眞人昔書其文, 若道正無爲先天有之, 太易無名先於道生等語, 皆老氏遺意, 意必老氏之徒所著. 大要推原五運六氣, 上下臨御, 主客勝復, 政化滛正, 及三元․九宮․太乙․司政之類, 殊爲詳明, 深足以羽翼內經六微旨․五常政等篇. 太玄君扁鵲爲之註, 猶郭象之於南華, 非新學之所易曉. 觀其經註一律, 似出一人之手. 謂扁鵲爲黃帝時人, 則其書不古, 謂扁鵲爲秦越人, 則傳中無太玄君之號. 醫門傚託, 率多類此. 玄珠密語十卷, 乃啓玄子所述. 其自序謂, 得遇玄珠子而師事之, 與我啓蒙, 故自號啓玄子. 盖啓問於玄珠也, 目曰玄珠密語, 乃玄珠子密而口授之言也. 及考王氏素問序, 乃云, 辭理秘密, 難粗論述者, 別譔玄珠, 以陳其道. 二序, 政自相戾意者. 玄珠之名, 取諸蒙莊子所謂黃帝遺玄珠使罔象得之之語. 則師事玄珠子而號啓玄者, 皆妄也. 宋高保衡等校正內經, 乃云, 詳王氏玄珠, 世無傳者, 今之玄珠, 乃後人附託之文耳. 雖非王氏之書, 亦於素問十九卷․二十四卷頗有發明. 余嘗合素問觀之, 而密語所述, 乃六氣之說, 與高氏所指諸卷全不侔, 疑必刊傳者所誤也. 原其所從, 盖攟摭內經六微旨及至眞要等五篇, 洎天元玉冊要言, 而附會雜說. 其諸紀運休祥之應, 未必可徵, 實僞書也. 苟啓玄別譔果見于世, 又豈止述氣運一端而已. 覽者取其長而去其短, 可也. 中藏經八卷, 少室山鄧處中云, 華先生佗游公宜山古洞, 値二老人, 授以療病之法, 得石牀上書一函, 用以施試, 甚驗. 余乃先生外孫, 因弔先生寢室, 夢有所授, 獲是經於石函中. 其託爲荒誕如此, 竟不考傳獄吏焚書之實, 其僞不攻自破. 按唐志有吳普集華氏藥方, 別無中藏之名, 普其弟子宜有所集. 竊意諸論, 非普輩不能作, 鄧氏特附別方, 而更今名耳. 盖其方有用太平錢幷山藥者, 盖太平乃宋熈陵初年號, 薯蕷以避厚陵偏諱而始名山藥, 其餘可以類推. 然脉要及察聲色形證等說, 必出元化遺意. 覽者細爲審諦, 當自知之. 聖濟經十卷, 宋徽宗所作. 大要祖述內素而引援六經, 旁及老氏之言, 以闡軒岐遺旨. 政和間, 班是經于兩學, 辟雍生吳禔爲之解義. 若達道․正紀等篇, 皆足以裨益治道, 啓迪衆工. 餘如孕元立本․制字命物二三章, 釋諸字義, 失於穿鑿, 良由不攷六書之過, 瑕瑜具存, 固無害於美玉也. 其論諸醫, 有曰, 扁鵲醫如秦鑑燭物, 姸媸不隱, 又如奕秋遇敵, 着着可法, 觀者不能測其神機. 倉公醫如輪扁斵輪, 得心應手, 自不能以巧思語人. 張長沙如湯武之師, 無非王道, 其攻守奇正, 不以敵之大小, 皆可制勝. 華元化醫如庖丁解牛, 揮刀而肯綮無礙, 其造詣自當有神, 雖欲師之而不可得. 孫思邈醫如康成註書, 詳於制度訓詁, 其自得之妙, 未易以示人, 味其膏𦚤, 可以無饑矣. 龎安常醫能啓扁鵲之所秘, 法元化之可法, 使天假其年, 其所就當不在古人下. 錢仲陽醫如李靖用兵, 度越縱舍, 卒與法會, 其始以顱䪿方著名于時, 盖因扁鵲之因時所重, 而爲之變爾. 陳無擇醫如老吏斷按, 深於鞠讞, 未免移情就法, 自當其任則有餘, 使之代治則繁劇. 許叔微醫如顧愷冩神, 神氣有餘, 特不出形似之外, 可模而不可及. 張易水醫如濂溪之圖太極, 分陰分陽, 而包括理氣, 其要以古方新病自爲家法, 或者失察剛欲, 指圖爲極, 則近乎畫蛇添足矣. 劉河間醫如槖駞種樹, 所在全活, 但假氷雪以爲春, 利於松栢而不利於蒲柳. 張子和醫如老將對敵, 或陳兵背水, 或濟河焚舟, 置之死地而後生, 不善效之, 非潰則北矣. 其六門三法, 盖長沙之緖餘也. 李東垣醫如獅弦新縆, 一鼓而竽籟並熄, 膠柱和之, 七均由是而不諧矣, 無他, 希聲之妙, 非開指所能知也. 嚴子禮醫如歐陽詢冩字, 善守法度而不尙飄逸, 學者易於摹倣, 終乏漢晉風度. 張公度醫專法仲景, 如簡齋賦詩, 每有少陵氣韻. 王德膚醫如虞人張羅, 廣絡原野, 而脫兎殊多, 詭遇獲禽, 無足筭者. 翁之學問該愽, 非獨醫門爲然. 他如經史傳記․諸子雜家, 以及天文․地志․曆筭․兵刑․食貨․卜筮․釋老之書, 亦靡不精求熟玩, 故其見之言語文字, 皆有考據可徵, 不爲浮葩以炫世. 至於爲詩, 尤雄徤蒼古, 有古作者之遺風. 嘗以晦迹丘園, 薦爲台州․僊居縣儒學教諭, 後調臨海及陞本郡教授, 俱不上. 善著書, 有內經或問․靈樞經脉箋․五色診奇䀭․切脉樞要․運氣圖說․養生雜言․脉緖脉系圖․難經附說․四時爕理方, 長沙論傷寒十釋․運氣常變釋․松風齋雜著稾各若干卷傳學者. 爲人恭勤詳緩, 與人交, 欵欵常若不自足狀. 貌不踰中人, 語言如不出諸口, 卒然遇之, 不知其學之富也. 年老無子, 而有女四人. 生女不生男, 人以太倉公方之. 

((LV))	ZZ
((OR))	論曰, 自古有疾醫, 叅之以九藏九竅之變, 通之以五味五穀之資. 五色․五氣․五聲以視其生死, 五毒․五藥以攻其疾疢, 其爲術愽矣. 故非聦明洽達, 知夫天地神祗之次, 明乎性命吉凶之數, 處虗實之分, 定逆順之節, 以與神聖爲徒者, 未易以臻此. 若滄洲翁, 豈近是乎. 翁之爲醫一遵古昔神聖之格言而且慱攷載籍叅取化原著之於方冊余論次翁事頗采其意云使翁自拔藝術之中一意儒學著書以垂世可謂稽古之士矣.

((LV))	CC
((OR))	葛應雷補傳 [sm/子乾孫]

((LV))	XX
((OR))	李濂

((LV))	ZZ
((OR))	葛應雷, 字震父, 姑蘇人也. 攻于醫. 嘗著醫學會同二十卷, 推五運六氣之標本, 察陰陽升降之左右, 以定五臟六腑之虗實, 合經絡氣血之流注, 而知疾病之候, 死生之期. 處方․制劑․砭【@石+苪】, 率與它醫異. 時按察判官李某, 中州名醫也, 因診父疾, 復咨於應雷. 聞其答論, 父子相顧駭愕曰, 南方亦有此人邪. 乃盡出所藏劉守眞․張㓗古書與之, 討論無不脗合. 而劉․張之學行於江南, 寔自是始. 應雷由平江醫學教授擢江浙醫學提舉. 子乾孫, 字可久, 生有奇氣, 體貌碩偉, 膂力絶人, 好擊剌戰陳之法, 以至陰陽․律歷․星數, 靡不精究. 長乃折節治經, 屢試不第, 遂棄去. 肆力古學爲文章, 有盛名于時. 父應雷取醫書授之, 乾孫稍治輙精, 而不屑施行, 或施之輙取異效. 其名與丹溪朱彦脩並稱云. 一日, 嘗炒大黃過焦, 悉棄之不用, 其愼如此. 人來迎致, 不問貧富皆徃. 貧人以楮鏹來貿藥, 凖病輕重, 乾孫貯善藥緘以與之, 仍歸其直, 或楮鏹有不佳者, 顧爲之易佳者以還, 使供饘粥. 人皆稱其仁. 一書生傷寒, 不汗, 發狂循河走. 乾孫就捽置水中, 良久出之, 裹以重繭, 乃汗而解. 同郡富家女, 年可十七八, 病四支痿痺, 目瞪, 不能食. 衆醫莫能治. 迎乾孫, 乾孫視之, 笑曰, 此不難治. 命悉去其房中香奩流蘇之屬. 發藉地版, 掘土爲坎, 舁女寘其中, 扄其扉. 戒家人, 伺其手足動而作聲, 當報我. 久之, 女果舉手足而呼. 投藥一丸, 明日自坎中出矣. 盖此女平日嗜香, 而脾爲香氣所蝕, 故也. 壬辰, 徽㓂轉掠, 蘇人震恐. 廉訪僉事李仲善請乾孫圖之. 乾孫勸城之以守, 然後請自徃討賊. 仲善從之, 卒城之而濟. 又, 善以生辰推禍福. 嘗語光福徐顯曰, 聞中原豪傑方興, 而吾不得與命也. 今六氣淫厲, 吾犯咸池, 殆將死矣. 一日, 見武士開弓, 取挽之而彀, 歸而下血. 亟命其子煎大黃四兩飮之. 子惡其多, 密减其半, 飮之不下. 問其故, 子以實對, 曰, 少耳, 亦無傷也. 我命來年當死, 今則未也. 再服二兩, 愈. 明年果卒. 

((LV))	ZZ
((OR))	嵩渚子曰, 吳門故多醫, 最知名者曰葛可久. 其後乃有劉觀士賓․盛寅啓東․沈玄以潜․王敏時勉, 皆有時名, 而以顱䪿著者, 又有錢瑛良玉云. 聞唐開元中有周廣者, 亦吳人. 每觀人顔色, 卽知抱疾深淺, 言之神驗, 無事診候也. 流風相承, 議論指授, 是故吳中多善醫, 迄今猶然. 因傳可久父子行事倂著之. 

((LV))	XX
((OR))	醫史卷之九

((LV))	AA
((OR))	醫史卷之十

((LV))	XX
((OR))	浚儀李濂輯

((LV))	CC
((OR))	抱一翁傳

((LV))	XX
((OR))	國朝戴良

((LV))	ZZ
((OR))	抱一翁者, 東嘉人也, 今居越江上. 姓項氏, 名昕, 字彦章, 晩更自號抱一翁. 曾大父某․大父某․父某, 比三世俱以和義維其家. 翁自幼聦敏, 好方數. 外大父杜曉村, 世業醫. 常奉父命謁受其書讀之. 年未成童, 已暗誦岐扁素․難․王叔和脉經. 稍長, 學易趙穆仲․葉見山所. 後以母病, 醫誤投藥死, 痛之, 乃益厲志醫術, 欲盡受他禁方. 聞越大儒韓明善先生爲方善也, 遂徃拜之, 盡得所藏方論, 甚富. 後更詣{★=陳@}白雲, 受五診奇䀭, 歷試其說, 皆精良. 會金華朱彦脩來越, 出金源劉河間․張戴人․李東垣諸書示之. 翁獨疑古方不宜治今病之論, 亟徃錢塘見陸簡靜. 叩之, 始悟古今方同一矩度也. 後又徃淛右見葛可久, 論劉․張之學. 又徃建業見戴仝父, 仝父亦是郡儒者, 爲譔五運六氣撰要若干篇授翁. 太醫院使張廷玉善撟引․案杌, 甚奇, 非世之所聞也, 翁亦得見事之, 盡其技. 於是, 爲人治, 診病决死生, 無不立驗. 里鍾姓者, 一男子病脇痛. 衆醫以爲癰也, 投諸香薑桂之屬, 益甚. 翁診其脉, 告曰, 此腎邪病, 法當先溫利而後竭之. 投神保丸, 下黑溲, 痛止. 卽令更服神芎丸. 或疑其太過, 翁曰, 向用神保丸, 以腎邪透膜. 非全蝎不能引導. 然巴豆性熱. 非得芒硝․大黃蕩滌之後, 遇熱必再作. 乃大泄數出, 病已. 翁所以知男子之病者, 以陽脉弦․陰脉微澁. 弦者, 痛也, 澁者, 腎邪有餘也. 腎邪上薄於脇不能下, 且腎方惡燥, 今以燥熱發之, 非得利不愈. 經曰, 痛隨利减. 殆謂此也. 鍾女病腹脹如鼓, 四體骨立, 衆醫或以爲娠․爲蠱․爲瘵也. 翁診其脉, 告曰, 此氣薄血室. 鍾曰, 服芎歸輩積歲月, 非血藥乎. 翁曰, 失於順氣也. 夫氣, 道也, 血, 水也. 氣有一息之不運, 則血有一息之不行. 經曰, 氣血同出而異名. 故治血必先順其氣, 俾經隧得通而後血可行. 乃以蘇合丸投之. 三日, 而腰作痛, 翁曰, 血欲行矣. 急治芒硝․大黃峻逐之, 下汙血纍纍如瓜者可十數枚, 應手愈. 翁所以知鍾女之病者, 以六脉弦滑而且數. 弦者, 氣結, 滑者, 血聚, 實邪也. 故氣行而大下之. 鍾有從女病, 名同而診異. 翁曰, 此不治, 法當數月死. 向者鍾女脉滑爲實邪, 今脉虗, 元氣奪矣. 又一女子病亦同, 而六脉獨弦, 翁曰, 眞藏脉見, 法當踰月死. 後皆如之. 越幕官費姓者, 有子病甚. 衆醫皆以爲瘵, 盡愕朿手. 一日, 費對客獨泣, 客以翁薦. 翁診之, 曰, 此病暑邪, 非瘵也. 家問死期, 翁曰, 何得死, 何得死. 爲作白虎湯飮之, 卽瘥. 翁所以知費子之病者, 切其脉, 細數而且實. 細數者, 暑也. 暑傷氣宜虗, 今不虗而反實, 乃熱傷血, 藥爲之也. 費病胸膈壅滿, 甚篤, 昏不知人. 醫者人人異見. 翁以杏仁․薏苡之劑灌之, 立蘇. 繼以升麻․黃蓍․桔梗消其膿. 服之踰月, 瘳. 翁所以知費之病者, 以陽脉浮滑, 陰脉不足也. 浮爲風而滑爲血聚, 始由風傷肺, 故結聚客於肺, 陰脉之不足則過於宣逐也. 諸氣本乎肺, 肺氣治, 則出入易, 苑陳除, 故行其肺氣而病當自已. 建康萬夫長廉君病, 醫投丹․附․薑․桂, 逾甚. 翁診其脉, 告曰, 此得之酒, 病當噦作聲, 食入卽出而後溲不利. 廉曰, 然, 予平生所嗜獨燒酒. 翁進葛花解酲加黃芩飮二升所, 勢减. 衆醫以藥性過寒交沮之. 翁旣論不恊, 辭去, 卽歎曰, 實實而虗虗, 過二月當入鬼錄矣. 果如翁言. 翁所以知廉之病者, 切其脉細數而且滑. 諸數爲熱, 滑爲嘔, 爲胃有物. 酒性大毒大熱, 而反以熱劑加之, 是火其火也, 且溲秘爲陽結, 今皆反治, 故二月死也. 茶商李富人也, 啖馬肉過多, 腹脹. 醫以大黃․巴豆治之, 轉劇. 翁後至, 診之, 寸口脉促而兩尺將絶. 翁曰, 胸有新邪, 故脉促, 宜引之上達, 今反奪之, 誤矣. 急飮以湧劑, 且置李中座, 使人環旋, 頃吐宿肉. 仍進神芎丸, 大下之, 病去. 衆醫咸曰, 予所不及也. 浙東僉憲史君素苦足病, 發則兩足如柱, 潰黃水, 踰月乃已, 已輙復發. 翁診其脉, 告曰, 六脉皆沉緩. 沉爲裏有濕, 緩爲厥爲風. 此病風濕毒, 俗名濕脚氣是也. 乃以神芎丸竭之, 繼進舟車神祐丸, 下濁水數十出, 遂不發動. 南臺治書郭公, 久患泄瀉, 惡寒, 見風輙仆, 日臥密室, 以氊蒙其首, 熾炭𦔳之, 出語吚吚如嬰兒. 諸醫皆作沉寒痼冷治, 屢進丹․附不時驗. 翁診其脉, 告曰, 此脾伏火邪, 濕熱下流, 非寒也. 法當升陽散火, 以逐其濕熱. 乃煑升麻․柴胡․澤瀉․羗活等劑, 而繼以神芎丸. 郭曰, 予苦久泄, 今復利之, 恐非治也. 翁曰, 公之六脉浮濡而弱, 且微數. 濡者, 濕也, 數者, 脾有伏火也. 病由濕熱, 而且加之以熱劑, 非苦寒逐之不可法, 曰通因通用. 吾有所試矣. 頃之, 利如木屑者三四出, 卽蒙首之氊去. 次去熾炭, 病旋已. 鄞董允謙妻患衂三年許, 醫以血得熱則淖溢, 服瀉心凉血之劑益困, 衂纔數點, 輙昏. 翁診之六脉微弱, 寸爲甚, 曰, 肝藏血而心主之, 今寸口脉微, 知心虗也. 心虗則不能司其血, 故逆而妄行, 法當養心. 仍補脾實其子, 子實則心不虗矣. 服琥珀諸補心之劑, 愈. 浙帥胡公病發熱, 惡風而自汗, 氣奄奄弗屬. 諸醫作傷寒治, 發表退熱而益增. 翁診其脉, 陰陽俱沉細且微數, 處以補中益氣之劑. 醫止之, 曰, 表有邪而以參茋補之, 邪得補而愈盛, 必死此藥矣. 翁曰, 脉沉, 裏病也, 微數者, 五性之火內扇也, 氣不屬者, 中氣虗也, 是名內傷. 經曰, 損者溫之. 飮以前藥而卽驗. 南臺掾梁彦思使閩而足不能履, 醫以風論, 或以脚氣治, 經年不瘳. 翁診之, 六脉僅微數而他無所病. 卽探患處, 乃骨出不入肯綮耳. 施以按摩, 卽愈. 南臺治書迭里迷失公, 足失履而傷腕骨, 掌反於後者, 六閱月矣. 衆醫不能治. 公知翁精按摩, 曰, 幸予治也. 翁令壯士更相摩, 從辰至申, 而筋肉盡腐, 遂引其掌以蹂之, 啑啑然有聲. 藥以兩月, 其足如常時. 金叅政子年方稚, 嘗嬉戱偃臥於階側. 忽驚馬踐其足, 胻骨斷碎卽死, 久乃蘇. 翁以其法治之, 卒完其足, 步履無所苦. 閩萬夫長陳君, 臨{★=陣@}爲刀斫其面, 瘡已愈而眉與鼻不能循, 甚惡. 時時仰泣, 曰, 吾面無完膚, 生何以見妻子, 死何以見父母乎. 乃拜翁求治. 翁命壯士按其面, 膚肉盡熱腐, 施之以法, 卽面赤如頳盤. 左右賀曰, 復故矣. 左丞王公畏瘴毒, 晨必命醫診省. 醫鄭生切其脉, 愕曰, 平日兩尺無虞, 今忽不應指, 可恠也. 公卽驚曰, 人無尺脉, 猶樹之無根, 其能久生乎. 命他醫診之, 其論亦同. 乃命翁診, 翁曰, 此天和脉, 勿妄治也. 因陳氣運交反之道以曉之. 公叱衆醫曰, 若等誤人多矣. 奪提舉俸者二人. 翁之於醫多類此, 於是門人學子懼其老且衰也, 力請著書以貽後. 乃作脾胃後論, 以補東坦之未備. 其畧曰, 或問, 脾胃之有虗寒, 信乎. 曰, 脾胃爲百病之源, 然每惡寒而喜熱. 寒者, 陰氣盛陽氣微也, 熱者, 陽氣盛陰氣微也. 而所以致夫陰陽之微盛者, 脾胃之虗故也. 甚則陰陽孤立而死矣. 經曰, 有者爲實, 無者爲虗故氣倂則無血, 血倂則無氣, 氣血俱失故爲虗. 又曰, 陰盛生內寒, 厥氣上逆, 寒氣積於胸不得瀉. 瀉則溫氣散, 寒氣獨留, 故中寒也. 又曰, 邪氣盛則實, 精氣奪則虗, 故陰勝而爲實. 靈樞曰, 風雨寒熱, 不能獨傷人. 有猝然逢疾風暴寒而不能病者, 盖無虗, 不能獨傷其人. 此必因虗邪之風與身形, 兩虗相感, 乃客其形矣. 此脾胃虗寒之說也. 又問, 河間謂惡寒戰慄, 皆屬於熱. 然脾胃虗寒, 亦有惡寒而戰慄者, 何邪. 曰, 風寒之邪始居於表, 表有寒邪, 則外惡寒, 因其入裏與邪氣相搏, 故戰慄也. 邪氣勝則熱, 發於外故戰慄. 愈不惡寒而反惡熱, 脉必洪滑數盛, 此盖以實熱而致惡寒戰慄者也. 至於脾胃虗弱傳化失常, 榮衛俱虗不任風寒, 內外之邪易以傷之. 經曰, 因身之虗, 逢天之虗, 兩虗相感, 其氣至骨. 又曰, 陽虗生外寒. 又曰, 陰盛生內寒. 又曰, 陽受氣於上焦, 以溫皮膚分肉之間. 今寒在外, 則上焦不通, 上焦不通則寒氣獨留於外, 脉必沉遲而弱, 此虗寒而致戰慄者也. 熱滛於內, 治以甘寒, 河間所論是也. 寒滛於內, 治以辛熱, 上文所論是也. 二者所因各不同, 又可執一而言哉. 又問, 戰慄鼓頷及諸禁鼓慄․如喪神守, 皆屬於熱. 河間謂熱之極反有水化制之, 故其治法專主甘寒以發其鬱, 資水以制火也. 然與治瘧之戰慄鼓頷, 可得同其法歟. 曰, 戰慄鼓頷皆屬於熱, 此經首章之言, 言熱之一端也. 比及後章言瘧之始發, 陽氣倂於陰, 陽虗陰盛而外無氣, 故先寒慄, 陰氣逆極則陽復出, 陽與陰復倂於外, 則陰虗陽實, 故先熱. 又曰, 溫瘧者, 先傷於風而後傷於寒. 夫寒者陰氣也, 風者, 陽氣也. 瘧之寒熱戰慄鼓頷者, 以上下交爭, 虗實交作․陰陽相移也. 逆調論曰, 人非常熱常溫, 而爲煩熱者, 何也. 岐伯曰, 以陰氣少陽氣勝也. 人身非常寒, 而寒從中生者, 何也. 岐伯曰, 陽氣少而陰氣多也. 此皆不可專主於熱矣. 明理論則分戰․慄於內外之診. 戰者, 身爲戰搖, 慄者, 心戰. 又曰, 陰中於邪, 必內慄也. 表氣虗微, 內氣不守, 故使邪中於陰, 正氣虗弱, 故成慄. 戰者, 正氣勝, 慄者, 邪氣勝, 鼓頷者, 邪入陽明, 故鼓頷爲戰之輕者. 其有森然而寒, 聳然而振, 是名曰振, 而振亦戰之輕者. 由是而觀, 發熱而戰慄者, 陰虗而陽盛也, 法當補陰而抑陽, 不熱而戰慄鼓頷者, 陰盛而陽虗也, 法當𦔳陽而抑陰. 至若寒熱交爭, 陰陽相移, 又當從之․逆之, 其始則, 同其終則異. 資取化源, 追之․迎之․調之, 而爲之治, 可也. 豈可專以其寒言之, 舉一而遺十哉. 又問, 胷膈堅滿痞痛, 東垣謂之不足而中氣內傷, 法當補其中而益其氣. 河間․戴人則以爲諸逆上衝․諸濕腫滿․諸氣鬱冒瞀, 皆濕火爲病, 法當瀉火. 在上則瀉之, 在下則竭之. 張長沙又以爲邪氣所留, 而以辛溫之劑開發蕩散之. 何三者治法之不同邪. 曰, 治有從本者, 有從標者, 有不從標本而從中治者. 証有虗實, 脉有逆從, 其始雖殊, 其歸一理也. 經曰, 天之四令, 無形風寒暑濕也, 地之四令, 有形饑飽勞逸也. 東垣以胸腹堅滿等証, 皆爲飮食․七情所致, 而謂之內傷. 盖以中氣不足, 諸邪得以留之. 經曰, 邪之所湊, 其氣必虗, 是已. 其脉必弦․澁․虗․遲, 故治以補中益氣, 使中氣旣盛, 則邪氣可不戰而屈矣. 此拔本塞源之論, 盖治其本者也. 河間․戴人以爲可湧可竭者, 是治其有形之邪. 其脉必洪․實․沉․滑, 必當去其有形之物而中氣可復, 又必資水以制火而陰陽自和, 盖治其標者也. 至若長沙, 直以邪氣留之于中焦, 必以辛溫之劑散其無形之. 邪. 經曰, 寒則氣聚, 熱則氣散. 舉痛論曰, 諸痛爲寒, 是也. 其脉必虗․浮․遲․濇, 故以發鬱開結之劑主之, 盖從中治者也. 知乎此, 則三者之法斷不可以偏廢. 而近世宗三家者, 徃徃自相詆毁, 而有南醫北醫之不同, 决不肯以寒凉施之於南方․辛熱施之於北方, 何其自嗇之若是歟. 經曰, 病當問其起居, 固言地方之不同矣. 然治寒以熱, 治熱以寒, 微者逆之, 甚者從之, 要在臨時變通消息以爲治, 安可限以南北之分而有寒熱之夐異哉. 又問, 脹病, 或以濕熱留飮否隔而傳化失常, 甚則霍亂吐下. 又以爲諸痛乃熱鬱於內, 故爲堅痛, 不可以言寒. 又以爲急痛者, 因寒之極而乃凝澁而爲痛. 如是, 則所謂霍亂吐下而心腹絞痛者, 當作熱論乎, 抑作寒治乎. 曰, 吐下之作, 罕有不由脾胃感之. 盖胃爲水穀之海, 受天之氣․地之味, 精悍薰蒸而成氣血, 以營養四旁. 徃徃因其爕理失宜, 風寒燥濕之邪, 得以乘伏, 錯亂於其間. 風爲百病之始, 而春爲溫風, 夏爲陽風, 秋爲凉風, 冬爲寒風. 風也者, 天地之氣也. 寒風卽天地之寒氣. 經曰, 歲土不及, 風乃大行, 化氣不令, 草木茂榮, 飄搖而甚, 民病飱泄․霍亂, 斯固陰陽錯亂之所致矣. 其有食飮過制, 七情內鬱, 則濕飮否隔, 遂使陰陽不得升降, 塞而不通. 陽倂于陰, 陰倂于陽, 揮霍變亂, 水穀沸騰而爲吐下霍亂, 此則濕熱留飮致之然也. 若夫堅痛爲熱, 本指瘡瘍, 皆屬心火. 心主熱化, 故痛屬熱, 卽不以寒言. 至於急痛因寒, 乃舉痛論諸痛爲寒之說. 經曰, 寒滛於內, 以辛熱散之, 佐以苦寒. 長沙以辛熱之劑, 散其錯亂風寒之氣, 良以此耳. 凡所臨証, 固當察物之陰陽, 驗人之虗實, 不可專以爲有熱而無寒, 不可專以爲有寒而無熱, 斯盖折衷之道也. 翁他所言病, 及所論証治衆多, 今頗失之, 不能以盡錄, 而錄其大㮣如此. 其於爲醫, 或在杭, 或在鄞, 或在閩. 在杭爲府史․爲肅政府書吏, 在鄞爲帥府令史, 在閩掾行中書․掾行臺. 一皆以醫見辟, 諸貴人而非所尙也. 然廉謹練達之風, 雖素業吏事, 卓卓當時者, 亦皆自謂不能及. 翁偉儀觀, 美鬚髯, 雙目爛爛如電光. 天性純孝, 父母有疾, 扶持保抱, 不解帶者旬朔. 沒, 則一遵儀禮治其喪. 平居樂易寬厚, 務揚人善而恥言其過. 臧獲有失, 亦不忍加以色辭. 與人交, 盡其義, 其於恩意尤至也. 喜辭章, 善音律, 工繪畫, 而獨以醫顯. 所著書有竹齋小藁及脾胃後論. 別譔醫原若干卷, 議論宏贍, 未及成. 子一曰, 恕能世其業云. 

((LV))	ZZ
((OR))	論曰, 仲尼有言, 人而無恒, 不可以作巫醫. 豈不信然歟. 抱一翁爲醫四十年所, 其已人病, 生人之死, 甚衆. 人以厚利報, 翁輙却而不受, 與之藥. 卽富․徒手亦與藥, 不責其償. 而濟物一心孜孜然, 終始弗少衰, 則所謂有恒者, 豈近之與. 傳曰, 醫非仁愛不可託, 非廉㓗不可信. 若翁者, 殆可託而可信者歟. 至於立言以垂世, 則取諸先覺之說折衷之, 而一本於經, 貫微達幽不失細小備矣. 豈非宣暢曲解古之良醫也歟. 

((LV))	CC
((OR))	蔣用文傳 陳繼

((LV))	ZZ
((OR))	蔣用文, 名武生, 以字行. 其先居魏州. 五世祖安中, 金國子𦔳教, 以直諫不納, 棄官攻醫. 曾祖應茂, 徙揚之儀眞. 祖夢雷, 元揚州路醫學教授, 父伯雝舉進士, 崇明州判. 洪武初, 召爲史官. 以疾辭, 出爲蘭陽丞. 用文少穎悟, 讀書過目成誦. 六歲事學, 從里中師. 有贈師萬年松者, 命賦詩, 卽就曰, 使者來西嶽, 採松云萬年. 佳名雖自好, 何不長參天. 師驚喜曰, 是兒已見才器. 旣而隨父宦寓. 日俟公暇, 持所業質之, 聞說無疑問, 父大奇之, 曰, 吾有嗣矣. 父殁, 歸儀眞, 舊業廢於兵燹. 渡江占籍句容, 採山構室居之. 大, 肆力於經籍. 久之, 得聖人深意, 乃習醫家言. 會同黜異, 約其要而綜之, 取正於術之精善者而受其秘. 於是决死生․定緩速, 治效無一不中者. 由是, 用文之名驅四方矣. 孝事母魏夫人, 情依依不去左右, 食飮非躬治弗進. 夫人病, 被衣而不交睫者數月. 夫人老, 郡縣交辟不就, 曰, 吾不能舍一日養, 以趨祿利也. 夫人殁, 當洪武中, 始受薦入太醫院. 時朱彦脩弟子戴原禮爲院使, 擅其術, 人無有當其意者. 見用文, 喜曰, 君儒而爲醫, 昌吾道必矣. 遂言於  上授御醫. 永樂八年陞院判, 典幹成勞僚類所歸.  仁宗皇帝在靑宮, 用文日侍左右, 承顧問, 隨事獻規益, 甚見親禮. 嘗問保和之要, 對曰, 在養正氣, 正氣完, 邪氣無自而入. 又問, 卿醫效率緩, 何也. 對曰, 善治者, 必固本. 急之恐傷其本, 聖人所以戒欲速也.  仁宗稱善. 及課績, 特 命光祿置宴於院, 宴之, 旌其忠勤. 又嘗 命工部爲營第. 用文入, 叩顙謝曰, 臣荷 恩德, 萬不一報, 又取靡公費以益, 愧悚也. 再謝乃止. 其就故人居之一室, 蕭然晏如也. 用文病且革, 手自爲啓附進, 有曰, 臣老病死不足言, 惟恨不能有報 大恩, 伏願淸心寡欲, 愼加保養, 以輔 聖治, 以安萬姓.  仁宗得啓驚嘆, 親御寶翰, 遣使慰問. 及卒,  命兵部給驛舟還其喪, 督治祠墳於中官.  仁宗卽位, 詔贈奉議大夫․太醫院使. 特謚恭靖, 遣官 諭祭. 官其長子主善爲院判. 用文醇厚恭謹, 知當世之要務, 其忠誼愛君之心, 惓惓於語言, 故能受知於  上. 所以慰問誥祭之辭, 皆懷念忠誠․揄揚學術, 以明  上之不忘也. 居兩京三十年, 王公貴人, 下逮賤𨽾細氓, 愈其疾而著神效者, 歲不少. 貧者報之, 曰, 吾非爲報, 爲爾醫也. 卒皆不受. 善交友, 始終不渝, 宗戚尤洽恩義. 獎勸後進, 汲汲人過, 耻出其口. 志嗜學, 雖老不厭. 治一室於公署之仁者, 顔曰, 緝熈, 於家居幽屛之所者, 顔曰, 靜學. 皆盛貯群籍, 暇輙翫閱其中, 時忘食寢. 或謂曰, 子老矣, 何勤益至是邪. 用文曰, 昔, 衛武公年數九十五, 猶箴儆於國, 俾臣下朝夕交相告戒, 乃作抑詩以自儆. 卒謚睿聖武公. 吾雖老, 幸未就木, 而敢以怠荒棄厥躬哉. 或又曰, 緝熈․靜學, 意有說乎. 用文曰, 學有緝熈于光明, 成王之言也, 非靜無以成學, 諸葛武侯之言也. 吾志在是. 其爲詩文, 有靜學齋集若干卷, 治效方論若干卷. 卒之日, 無貴賤䟽戚, 咸咨嗟悼傷曰, 善人亡矣. 子四人, 主善․主敬․主孝․主忠. 皆立行, 有父風. 

((LV))	CC
((OR))	橘泉翁傳  程敏政

((LV))	ZZ
((OR))	橘泉翁祝仲寧者, 四明人, 世爲醫家. 至翁, 當永樂初, 被召來京師, 及見故太醫院使戴原禮. 原禮, 盖丹溪朱氏高第弟子. 翁未及卒業而原禮去. 乃自肆力于丹溪諸遺書, 及太素․脉訣, 又上泝于張․劉․李三氏, 以達素․難, 大有所悟. 入, 遂專主濕熱相火之說, 而內外傷辯尤精, 確守不變. 嘗曰, 世不推病于脉而索病于方, 此大誤也. 然世醫信局方已久, 故凡致翁者, 始聽其言, 心非之, 至終驗, 乃大信. 惟一二勳舊及武官․市人有疾, 一遇翁輙效. 而稍名讀書者, 謂其用三黃之劑, 反惡見翁. 家君尙書南征還, 病脚膝痺痛. 

((LV))	ZZ
((OR))	上命醫來視, 且合四方之醫, 皆以爲寒濕, 率用烏附蛇酒之藥, 盛暑猶請服綿盖, 如是者三歲. 一日, 家君夢有神人書祝字以示者. 時孫太傅亦臥病, 走徃候之, 太傅瞿然, 謂走曰, 予非祝翁殆矣. 走聞翁姓恊于夢, 爲之愕然, 急與俱來. 翁診視良久, 又檢諸醫案, 憮然曰, 幸哉, 公之免于患也. 此濕熱相搏而成, 經所謂諸痿生于肺熱者也. 卽日, 褫其綿, 盡謝諸醫者. 取淸燥湯飮之, 曰, 此疾已深, 又爲熱藥所誤, 非百貼不驗. 盖服三月餘, 病良已. 自是家人有疾, 非翁藥不敢嘗, 而士夫間亦始有延致之者. 然翁愈人之疾已卽置之, 不復挂口, 或扣之亦嗒然不應. 曰, 吾厭世之呶呶者. 故走所目擊翁事, 多不讓古人, 而不得其診視之詳, 獨志其㮣云. 孫太{★=傅@}病頭面項喉俱腫大, 惡寒. 醫疑有異瘡, 翁曰, 非也, 此所謂時毒, 似傷寒者. 丹溪曰, 五日不治殺人. 急和敗毒散加連翹․牛旁子․大黃下之, 三日愈. 又嘗右脇大痛, 腫起如覆盃, 手不可近. 醫以爲滯冷, 投香桂․薑黃推氣之劑, 小腹急脹, 痛益甚. 翁曰, 此內有伏熱, 瘀血在脾中爾, 經所謂有形之腫也, 然痛從利消. 與承氣湯加當歸․芍藥․柴胡․黃連․黃蘖下之, 得黑痰血二升, 立愈. 又嘗有瘍發左耳後, 寒熱間作, 晝夜呼不可忍. 瘍醫欲與十宣散補托之, 翁曰, 此有餘之火, 無事于補. 與防風通聖散加柴胡․白芷下之, 腫消痛止. 時太傅年八十餘, 翁凡三下之, 皆奇. 英國公病左癱不語, 氣上壅. 醫以爲中風, 用順氣祛風之劑, 弗效. 翁曰, 此痰炎濕熱所致. 與之淸燥化痰. 前後飮竹瀝數升, 愈. 國子監丞彭英․義勇衛鎭撫王隆亦病此, 翁皆以是起之. 新甯伯母夫人病痰喘, 遍身腫痛, 進諸流氣之劑, 弗止. 魏國公子年八歲, 病{★★=哮喘@}, 夜不得寢, 喉中作拽鋸聲, 醫日用抱龍丸, 轉加失音. 公皆與瀉火淸氣之劑, 愈. 或者疑請其說, 翁曰, 人雖有老穉, 而諸氣賁鬱, 肺火之發則同, 第脉候有衰脆, 藥味因之有小增損爾. 忻城伯素有痰疾, 嘗出墜馬, 舁歸, 不復省事. 醫用理傷斷續之藥, 翁笑曰, 此雖墜馬, 寔痰發之故. 與之降火消痰, 己而愈. 武靖侯夫人病周身百節痛, 又胷腹脹, 目閉, 逆冷, 手指甲靑黑色. 醫以傷寒主之, 七日而昏沉, 皆以爲弗救. 翁曰, 此得之大怒, 火起於肝. 肝主筋, 氣盛則爲火矣. 又有痰相搏, 故指甲靑黑色. 與柴胡․枳殼․芍藥․芩․連, 瀉三焦火, 明日而省. 久之, 愈. 故太平侯病膻中痛, 喘嘔呑酸, 自云臍上一點氣上至咽喉, 如氷, 每子後申時輙發. 醫以爲大寒, 翁曰, 此得之大醉及厚味過多. 子後申時, 此際相火自下騰上, 故作痛. 與二陳湯加芩․連․山梔․蒼朮, 數服愈. 戶部主事吳潤病頭眩, 兩耳鳴, 如屯萬蜂中甚痛, 心撓亂不自持. 醫以爲虗寒, 下天雄矣. 翁曰, 此相火也, 而脉帶結, 是必服峻劑以刼之. 急與降火升陽補陰之劑, 脉復, 病愈. 姚光祿女年十七, 病潮熱. 醫以爲瘧, 治之加寒戰血崩, 又以爲虗, 將補之. 翁曰, 此熱入血室所致. 先與小柴胡湯, 再與承氣湯微下之, 去紫黑瘀血數塊, 愈. 吳檢討子年十八, 病眩暈狂亂. 醫以爲中寒. 已而四肢厥冷, 欲自投火中. 醫曰, 是必用烏․附, 庶足以回陽. 翁曰, 此心脾火盛, 陽明內實, 用熱藥則不治. 強以瀉火解毒之劑, 三服愈. 耿祭酒病頭暈, 翕翕發熱, 浙浙惡寒. 醫以爲感冒, 用甘辛發汗之劑, 汗出不止, 腹滿作渴, 讝語發斑. 醫又以爲中暑. 翁曰, 此非一時寒暑所致, 乃積濕熱在足陽明․太陰經中, 故疹見. 與除濕熱․補脾胃․瀉陰火之劑, 愈. 南昌知府王詔病筋疾, 給事中徐恪病氣痿, 皆爲醫所誤. 翁一以淸燥湯起之. 至於飮食勞倦之疾, 世醫率以爲外感而得, 翁起之者尤衆, 不能悉記也. 翁年下孫太傅一歲, 精徤亦畧相等, 活人之心日甚一日. 每乘欵段, 從一童子走東西. 應都人之請, 雖雨雪早暮不自恤. 都人日輦金輿幣以謝門下, 而翁亦未始以此介意焉. 初, 楊文貞公家有孫病豆, 寒戰嘔泄. 蔣院使用文以爲不治. 或薦翁, 翁時尙少, 診視之, 曰, 無傷也. 與藥一粒而效. 文貞素重蔣者, 終閟其事, 不以告人. 御史錢昕夫人病惡寒, 日夜以重裘覆其首, 起躍入沸湯中不覺. 醫以爲寒甚. 翁持之, 曰, 此痰火上騰, 所謂陽極似陰者. 非下之火不殺. 下經宿, 而撤裘呼水飮之. 旬日, 氣平乃愈. 給事中毛弘病傷寒, 汗已不解. 醫與之補劑, 補旬日, 病大作, 盜汗, 唇裂. 將邀他醫, 而誤召翁. 翁曰, 傷寒無補法, 此餘熱不解. 與芩․連․山梔․石膏之劑, 一服卽愈. 此三事非目擊, 然人有誦之者, 故附載之. 

((LV))	ZZ
((OR))	論曰, 近世有儒名者立說, 斥東垣․丹溪之書爲不足. 觀曰二家, 動引素․難, 猶儒者動引唐虞三代, 何益于事. 噫, 爲此言者, 亦悖之甚矣. 唐虞三代之治術, 豈誤人家國者邪. 患人不能爲爾. 然人雖莫能爲, 而猶幸其在口也, 若禁之不言, 則豈復人理也哉. 宜乎, 橘泉翁之不獲遇也. 蹟此觀之, 世之抱古道而不獲遇者, 豈特翁邪. 

((LV))	CC
((OR))	張養正傳 王鏊

((LV))	ZZ
((OR))	張頥, 字養正, 醫名擅吳下. 中年以瞽廢, 而氣岸峭直不衰. 周文襄公巡撫吳中, 賓禮之. 議論侃侃不屈也. 其醫大槪以保護元氣爲主, 處劑多用參․朮, 而每著奇效. 能預刻年․月․日, 决人生死, 徃徃奇中. 予昔舘其家, 尙及見焉, 故得傳其事. 崔御史某按吳, 病痰氣, 氣短不能息. 養正曰, 此之謂支飮, 法當汗. 汗之, 愈. 知長洲王汝器病傷寒, 衆醫以爲熱症, 養正曰, 是極寒, 當用附子用附子, 果愈. 高都御史尙達久患咳. 或以爲外感, 或以爲癰結於肺. 養正曰, 胃氣傷, 正氣損, 似外感而非也. 卒用補劑而差. 王孟南母節婦, 患足疾, 不能轉動. 內外醫莫知其証, 養正曰, 此風也. 用祛風湯, 差. 李百戶慶患嘔血. 吳下醫皆在, 養正後至, 曰, 諸公以爲何如. 咸曰, 未死也. 養正曰, 吾去矣, 諸君治之. 去數十步, 慶死. 謝揮使病. 謂其家曰, 亟來與訣, 頃之不能言矣. 其家未信. 頃之, 果然. 北客有計姓者, 患痰火, 自詫善飯. 養正曰, 是不可爲也. 計大怒曰, 我何病哉. 半月, 計卒. 無錫華氏, 數延養正, 昆仲三人, 縱言及年壽. 養正曰, 弟思濟當先逝. 曰, 幾何時. 曰, 一年許. 其家特未信. 明年, 思濟疽發于背, 養正曰, 是矣, 不可治也. 乃謁他醫治之. 少間, 華使人詒曰, 君言不可治, 今愈矣. 養正曰, 有是乎. 歸語汝主, 視便中當有若絮者, 至某日死矣. 視之, 果然. 及某日死. 葉文莊有悸疾, 養正治之, 輙愈. 問之, 曰, 吾醫無過人者, 但病有淺深, 治有緩急, 扶持元氣, 取自然之效耳. 文莊大以爲然. 

((LV))	ZZ
((OR))	太史公曰, 近世言醫者, 率祖東垣․丹溪, 謂醫中王道. 信然. 然病者每遲之, 及養正用之, 數著奇效, 可謂善用其術者矣. 吳父老爲予言, 教諭聞恭遘羸疾, 吳醫治之, 率用三白湯, 不效. 謁養正, 亦用三白湯. 家人曰, 前用之矣. 養正曰, 子勿言. 投之, 果愈. 衆莫知其故, 豈別有巧妙乎. 盖吳下言醫之良者, 必曰養正云. 

((LV))	XX
((OR))	醫史卷之十 [sm/畢]