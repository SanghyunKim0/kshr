//21.05.25. 김상현 의견 {@艹+舌+瓜}=𦸈 {@艹+婁+瓜}=𧁾
//Z0과 Z2는 각각 Z0와 Z2에 해당한다.
//사고전서 제요와 목록은 제외함.
//21.01.06. 김진웅 의견 : 없는글자 - {@艹+舌+瓜} {@艹+婁+瓜}
((LV))	AA
((OR))	傷寒微旨論卷上

((LV))	XX
((OR))	宋　韓祗和　撰

((LV))	BB
((OR))	傷寒源篇

((LV))	ZZ
((OR))	夫傷寒之病, 醫者多不審察病之本源, 但只云病傷寒, 卽不知其始陽氣內鬱結而後成熱病矣. 自冬至之後一陽漸生, 陽氣微弱, 猶未能上行, 易潛龍勿用是也. 至小寒之後, 立春以前, 寒毒殺厲之氣大行, 時中於人則傳在藏府. 其內伏之陽被寒毒所折, 深浹於骨髓之間, 應時不得宣暢. 所感寒氣淺者, 至春之時伏陽早得發泄則其病輕, 名曰溫病. 感寒氣重者, 至夏至之後眞陰漸發, 其伏陽不得停留, 或遇風寒, 或因飮食沐浴所傷, 其骨髓間鬱結者陽氣爲外邪所引, 方得發泄. 伏陽旣出肌膚, 而遇天氣炎熱, 兩熱相干卽病證多變, 名曰熱病. 按素問生氣通天論云, 冬傷於寒. 注云, 冬寒且凝, 春陽氣發, 寒不爲釋, 陽怫于中, 寒怫相持, 故病溫. 熱論云, 人之傷於寒也則病熱. 注云, 寒毒薄於肌膚, 陽氣不得散發而內怫結, 故傷寒者, 反爲熱病也. 以此證之, 卽傷寒之病本於內伏之陽爲患也. 傷寒受足經篇云, 人身有十二經絡分布上下, 故手有三陽三陰, 足有三陽三陰, 手三陽者, 太陽小腸也, 陽明大腸也, 少陽三焦也, 三陰者, 太陰肺也, 少陰心也, 厥陰心包絡也. 足三陽者, 太陽膀胱也, 陽明胃也, 少陽膽也, 三陰者, 太陰脾也, 少陰腎也, 厥陰肝也. 今傷寒之爲病, 只受於三陽三陰者何也. 熱論云, 一日巨陽受之, 頭項痛, 腰脊强. 二日陽明受之, 陽明主肉, 故身熱, 目疼而鼻乾, 不得卧. 三日少陽受之, 少陽主膽, 故胷脇痛而耳聾. 四日太陰受之, 故腹滿而咽乾. 五日少陰受之, 故口燥, 舌乾而渴. 六日厥陰受之, 故煩滿囊縮. 今經中論其傷寒病所傳受, 而不傳于手之三陽三陰, 古今未見其說焉. 且人之生也, 稟天地陰陽氣, 身半以上同天之陽, 身半以下同地之陰. 或四時有不常之氣, 陽邪爲病則傷于手經也, 陰邪爲病則傷于足經也. 故冬毒之氣則中於足經矣. 易云水流濕, 火就燥是也. 太陰陽明論, 陽受風氣, 陰受溼氣. 注云, 同氣相求爾. 又曰, 傷於風者, 上先受之, 傷於溼者, 下先受之. 注云, 陽氣炎上, 故受風, 陰氣潤下, 故受溼. 葢同氣相合爾. 至眞要大論云, 身半以上, 其氣三天之分也, 天氣主之. 身半以下, 其氣三地之分也, 地氣主之. 注云, 當陰之分, 冷病歸之, 當陽之分, 熱病歸之. 脈要精微論云, 故中惡風, 陽氣受之也. 以此爲証, 卽寒毒之氣只受於足之三陽三陰明矣.

((LV))	BB
((OR))	傷寒平脈法

((LV))	ZZ
((OR))	夫傷寒旣稟于冬, 得春夏之氣則欲發泄. 而又因飮冷嗜欲則觸起, 因衝風雨則迫動, 因他人病所著則外邪喣出內邪. 旣病之後變動不常, 未見于證先形于脈. 脈者, 人之權衡. 浮數而軟, 命之曰傷風, 浮數而硬, 命之曰傷寒. 傷寒之脈, 陽毒則頭大尾小, 陰毒則頭小尾大. 頭者, 寸也, 尾者, 尺也. 寸有餘則爲陽毒, 尺有餘則爲陰毒, 三部皆有餘, 乍大乍小爲往來未定. 陽毒盛則觧, 陰毒盛則溫, 陰陽皆盛則平, 陰陽皆弱則扶, 陰陽未定則待, 旣久不定, 然後觀證. 治傷寒以脈爲先, 以證爲後. 浮者按之便得, 數者一息六至以上, 硬者有力. 凡有吐瀉當以脈候, 關前脈大, 關後脈小, 或六脈俱大, 雖吐瀉大熱之證, 不得便以爲熱. 關前脈小, 關後脈大, 或六脈俱微, 雖秘結大寒之證, 不可便以爲寒. 經云, 關前爲陽, 關後爲陰.

((LV))	BB
((OR))	辨脈篇

((LV))	ZZ
((OR))	夫辨傷寒病之脈不出于數種, 曰浮․曰沈․曰數․曰遲․曰陰․曰陽. 先識此等六脈, 然後辨盛虛, 審大小, 察緊緩, 爲治病之急務. 今之醫流, 治傷寒病只憑脈浮爲陽, 脈沈爲陰. 全不明脈尺寸有陰陽虛盛之理, 爲可汗下與不可汗下之規, 往往變傷寒爲壞病焉.

((LV))	ZZ
((OR))	浮脈者, 非謂舉之有餘及按之三四菽重得之也. 脈有三部, 有上部, 有中部, 有下部. 凡脈在上部者皆名浮也. 于傷寒病卽不然, 但病人兩手脈見之于皮外, 指到不及按便得者乃是浮也. 若病在表, 脈浮不得便以浮爲陽, 浮中亦有陽亦有陰也. 盖三陰病在表, 脈亦浮也. 故有可汗者, 有不可汗者.

((LV))	ZZ
((OR))	沈脈者, 非謂深取而得之也. 若在中部上見卽爲沈矣. 但兩手脈按之至皮下得者乃是沈也. 傷寒病在裏, 三部脈沈, 不得便以沈脈爲陰, 沈中亦有陽亦有陰也. 假令三陽病在裏, 脈亦沈也. 故有可下者, 有不可下者. 數脈者, 一息六七至是也. 病人脈或浮或沈, 若陰陽氣停, 脈雖及六七至, 只是邪氣傳受, 不宜妄投藥也. 若脈及七至已上, 按之有力, 卽可投藥觧之, 此陰氣弱陽氣勝也.

((LV))	ZZ
((OR))	遲脈者, 一息四至下三至上是也. 病人脈或浮或沈, 不以大小緩急, 但見脈遲便可投藥和之. 此是陽氣弱陰氣勝也. 前數脈不投藥者, 葢數脈與陽病相應, 何藥之有. 今遲脈投藥者, 乃是遏陰氣而歸于陽也.

((LV))	ZZ
((OR))	陽脈者, 非謂脈浮爲陽也. 病人兩手脈或浮或沈, 皆以寸口爲陽也. 若以在表爲陽, 古人何以不云病在陽而云病在表也. 平人氣象論曰, 寸者, 陽分位也. 脈經曰從關至魚際是寸口內, 陽之所治也. 又曰, 關前爲陽也.

((LV))	ZZ
((OR))	陰脈者, 非謂脈沈爲陰也. 病人兩手脈或浮或沈, 皆以尺中爲陰也. 若以在裏爲陰, 古人何以不云病在陰而云病在裏也. 平人氣象論曰, 尺者, 陰分位也. 脈經曰, 從關至尺是尺內, 陰之所治也. 又曰關後爲陰也.

((LV))	ZZ
((OR))	盛脈者, 非謂牢․實․洪․滑也, 是陰陽氣偏勝之名也. 病人脈或浮或沈, 不以大小緩緊. 若寸口力大, 名曰陽盛. 尺中力大, 名曰陰盛也.

((LV))	ZZ
((OR))	虛脈者, 非謂軟․微․濡․弱也, 是陰陽氣不足之名也. 病人脈或浮或沈, 不以大小緩緊. 若寸口力小, 名曰陽虛. 尺中力小, 名曰陰虛也.

((LV))	ZZ
((OR))	大脈者, 按之指下似洪而極大也. 病人脈三部力停, 或在表, 或在裏, 按之雖大, 若不發熱, 冒悶及口燥, 咽乾, 譫語者, 此是無表裏證, 不可妄治之. 治之卽邪毒相攻爲壞病矣.

((LV))	ZZ
((OR))	細脈者, 比常脈小也. 非微細之細也. 若病人兩手三部脈力停, 或在表, 或在裏, 其脈按之小或無力, 雖陰脈先見而證未見, 便可少投溫藥和之. 何者. 葢欲消陰氣歸于陽也.

((LV))	ZZ
((OR))	緊脈者, 寒也. 按之指下如繩動而無常是也. 病人三部脈停, 或浮而緊, 表傷寒也. 或沈而緊, 胃中寒也. 若不惡寒, 不自汗, 不胷滿, 不腹痛, 勿妄治之. 此是傷于寒氣而傳受也.

((LV))	ZZ
((OR))	緩脈者, 風也. 按之指下軟, 差駃疾于遲是也. 病人三部脈力停, 或浮而緩, 表傷風也. 或沈而緩, 亦胃中寒也. 若不惡風, 不自汗, 不嘔逆, 不腹滿, 亦勿妄治之. 亦是傷于風而傳受也.

((LV))	ZZ
((OR))	前辨脈之法, 乃是病人始得病三四日以前, 未經服汗下吐藥, 卽依前脈調理, 免成壞病. 若病人服汗下吐藥太過, 變見別脈及有壞病證, 悉具仲景傷寒之論也.

((LV))	BB
((OR))	陰陽盛虛篇

((LV))	ZZ
((OR))	凡治傷寒病, 先辨脈之浮沈, 次于浮沈中察寸尺之虛盛. 何謂虛盛. 病人兩手三部脈或浮或沈, 關前寸脈小, 關後尺脈大, 曰陽虛陰盛. 關前寸脈大, 關後尺脈小, 曰陽盛陰虛. 今之醫者則不然, 皆云, 脈浮爲陽, 豈可更言陰. 脈沈爲陰, 豈可更言陽. 執此偏見, 枉陷病人至于不救. 難經云, 五十八難曰, 傷寒有汗出而愈, 下之而死者. 有汗出而死, 下之而愈者. 何也. 夫陽虛陰盛, 汗出而愈, 下之卽死. 陽盛陰虛, 汗出而死, 下之卽愈. 楊氏曰, 此說反倒, 于義不通, 不可依用. 若反此行之, 大爲順耳. 楊氏卽據脈經辨脈陰陽大法云, 脈有陽盛陰虛, 陰盛陽虛, 何謂也. 曰, 浮之損小, 沈之實大, 故曰陰盛陽虛. 沈之損小, 浮之實大, 故曰陽盛陰虛. 是陰陽虛實之意也. 注云, 陽脈見寸口浮而實大, 今輕手浮之, 更損減而小, 故言陽虛. 重手按之, 反更實大而沈, 故言陰實也. 楊氏曲執此二端爲治傷寒病汗下之法. 况脈經中立此辨脈陰陽大法, 葢總言雜病脈浮之損小, 沈之實大, 沈之損小, 浮之實大, 爲陰陽虛盛之說, 非爲傷寒病立言也. 傷寒病脈浮, 當以關前爲陽, 關後爲陰. 脈沈亦以關前爲陽, 關後爲陰也. 假令三部脈浮, 有可汗者, 有不可汗者. 若寸脈短小, 尺脈實大, 名曰陰盛陽虛. 乃可汗之, 汗之卽愈. 若寸脈實大, 尺脈短小, 名曰陽盛陰虛. 不可汗之, 汗之卽死. 三部脈沈, 有可下者, 有不可下者. 若寸脈實大, 尺脈短小, 名曰陽盛陰虛. 乃可下之, 下之卽愈. 若寸脈短小, 尺脈實大, 亦曰陰盛陽虛. 不可下之, 下之卽死. 今楊氏執難經正文爲汗下之悞, 及言文意反倒, 不可依用. 由其不通難經中陰陽二字, 迺是三部脈浮沈中, 寸爲陽, 尺爲陰. 非謂三部脈浮爲陽, 沈爲陰也. 使後人妄憑注中之說誤投汗下藥, 以害人命, 皆楊氏爲萬世之罪魁也. 葢楊氏殊不達聖賢之意, 自擅已能, 謬傳于世故也. 且仲景傷寒例曰, 桂枝下咽, 陽盛則斃. 承氣入胃, 陰盛乃亡. 假令脈浮爲陽, 合投桂枝湯. 仲景何言陽盛則斃. 葢謂三部脈浮, 寸脈力大, 關尺脈力小爲陽盛. 若投桂枝湯, 足以助陽爲毒, 是病人必死矣. 假令脈沈爲陰, 合投承氣湯. 仲景何言陰盛則亡. 葢謂三部脈沈, 寸脈力小, 關尺脈力大爲陰盛. 若投承氣湯, 足以助陰爲毒, 是病人必亡矣. 此仲景汗下之戒, 正與難經陰陽虛盛文意同也. 則楊氏之失明矣. 病在表, 脈浮, 寸脈力小于關尺, 此爲陽虛陰盛. 雖三日以後至四五日, 亦可投發表藥. 若寸脈力大于關尺, 此爲陽盛陰虛. 雖未滿三日, 亦不可投發表藥. 投之則助陽爲逆. 病人三日以後病猶在表, 脈浮三部齊等, 尙不可投汗藥, 况寸脈力大于關尺耶. 病在裏脈沈, 寸脈力大于關尺, 此爲陽盛陰虛. 雖四日後, 亦可下之. 若四日以前雖有此脈, 未投下藥, 亦不爲晩. 若寸脈力小于關尺, 此爲陽虛陰盛. 雖四日至六七日以後, 亦不可投下藥. 下之則助陰爲逆. 病人四五日以後病傳在裏, 脈沈三部等齊, 尙不可投下藥, 况寸脈力小于關尺耶.

((LV))	BB
((OR))	治病隨證加減藥篇

((LV))	ZZ
((OR))	夫病證變壞急速者, 無出於傷寒. 古人以傷寒爲卒病也. 古今治傷寒無出於仲景方, 仲景尙隨證加減藥味, 量病而投之. 傷寒論辨太陽證小靑龍湯方內, 若渴, 去半夏, 加𦸈𧁾根, 若微利, 小便不利, 少腹滿, 去麻黃, 加茯苓, 若喘, 去麻黃, 加杏仁. 又傷寒五六日中風, 往來寒熱者, 小柴胡湯方內, 若胷中煩而不嘔, 去半夏․人參, 加𦸈𧁾根, 若腹中痛, 去黃芩, 加芍藥, 脇下硬, 去棗, 加牡礪, 若心下悸, 小便不利, 去黃芩, 加茯苓, 若不渴, 外有微熱者, 去人參, 加桂枝, 若欬, 去人參, 薑․棗, 加五味子․乾薑. 又傷寒八九日, 風溼相搏, 桂枝附子湯方內, 若其人大便鞕, 小便自利, 去桂枝, 加朮少許. 又少陰傷寒病, 二三日不已, 眞武湯方內, 若欬, 加五味․細辛․乾薑, 若小便利, 去茯苓, 若下利, 去芍藥, 加乾薑, 若嘔, 去附子, 加生薑. 又霍亂, 理中圓方內, 若臍上築者, 腎氣動也, 去朮, 加桂, 吐多, 去朮, 加生薑. 下利多, 還用朮, 悸者, 加茯苓, 渴欲得水者, 加朮, 腹中痛, 加人參, 寒者, 加乾薑, 腹滿, 去朮, 加附子. 今據此五方中加減藥味之法. 乃是前賢訓誨人之深意也. 今之醫者. 見古方中有加減意, 卽依方用之. 若方中無加減意, 不能更張毫釐, 所謂膠柱也. 况素問有異法方宜論, 豈是執一端而治病也. 假令雜病方可用, 治傷寒病者亦可投之, 豈須待傷寒論中有法也. 况古人之心, 文筆不能盡言者多矣.

((LV))	BB
((OR))	用藥逆篇

((LV))	ZZ
((OR))	病人若因服下藥太過, 兩手脈沈細數, 肢體逆冷, 煩躁而渴者, 乃是陽氣下陷入丹田, 陰氣厥逆, 滿上二焦, 故令人躁, 此名陰躁也. 醫者見病人煩躁, 又不詢其端由, 亦不詳其脈理, 便用涼藥治之. 涼藥旣下, 病勢愈甚, 至於困極不救者多矣. 病人若因下之太早, 兩手脈沈遲細而無力, 或遍身及四肢逆冷, 煩躁而渴者, 或引飮不休, 好泥水中卧者, 須用性熱藥治之. 凡投性熱藥, 皆須冷服. 何故如是. 葢爲病人腹中陰氣太盛, 若投熱藥湯劑, 則陰陽氣相擊, 藥下必便吐, 出須候湯劑極冷卽投之. 投之不吐者, 以腹中陰氣與冷飮相逢, 卽同氣相求爾, 故藥下不吐也. 藥雖冷飮, 久卽必發熱矣. 所謂始同而終異也. 素問云醇酒冷飮, 久必發熱是也. 假令投仲景四逆湯之類, 一依前說. 若病人不煩躁, 卽熱藥可溫服之. 病人若傷暑熱, 胃中空虛, 飮冷太過, 遂成泄利, 日二三十往, 大便色黃, 米穀不化, 渴飮水漿. 醫者見此證云, 脾胃不和, 故至此也. 投熱藥或止之, 或補之. 熱藥旣下, 往往吐出及下利愈甚, 此亦陰陽氣相擊也. 若處承氣湯之類, 令病人熱飮之, 藥旣得下必不吐出, 亦是與胃中熱氣相從也. 熱力旣消, 藥冷性得行, 其病卽愈. 素問注云以葱薑和粉藿投之是也.

((LV))	BB
((OR))	可汗篇

((LV))	ZZ
((OR))	傷寒病有可汗者, 論中但綂言其可汗證及可汗脈. 或云脈浮弱, 或云脈浮而數, 或云脈浮緊, 或云脈浮, 無汗而喘, 或云脈浮而在表, 今畧舉數條. 後人但憑脈之大槩, 並不分脈浮有陰陽虛盛之理, 又不分有可汗․有不可汗之處, 悞投發表藥, 服之則多變成陽毒之患. 今舉病人有汗惡風․無汗發熱分爲三等, 及據立春以後․立秋以前, 氣候輕重各立方治之. 庶學者易爲開悟耳. 病人一二日以前, 兩手脈浮數, 或緩, 或緊, 按之差軟, 寸關尺若齊等. 雖有頭痛․身熱, 但只是邪氣傳于陽分, 不可妄投發表藥也.

((LV))	ZZ
((OR))	病人雖頭痛․惡風․身熱, 若兩手脈寸關尺三部齊等, 其力不甚大․不甚小者, 亦未可便與觧表藥. 此是見表證, 未見表脈也. 直候寸脈力小于關尺, 方可投觧表藥. 大抵治傷寒病, 見證不見脈, 未可投藥. 見脈不見證, 雖少投藥亦無害也.

((LV))	ZZ
((OR))	凡治雜病, 以色爲先, 以脈爲後. 治傷寒, 以脈爲先, 以證爲後. 病人兩手脈浮數而緊, 名曰傷寒. 若關前脈力小, 關後脈力大, 惡風, 不自汗, 此乃陰氣已盛, 先見于脈也. 若不調藥和之, 後必惡風及自汗出. 若立春以後至淸明以前, 宜調脈湯主之. 淸明以後至芒種以前, 宜葛根柴胡湯主之. 芒種以後至立秋以前, 宜人參桔梗湯主之.

((LV))	Z0
((OR))	調脈湯

((LV))	Z2
((OR))	葛根[sm/一兩]   防風[sm/去蘆, 半兩]   前胡[sm/去苗, 三錢]   甘草[sm/炙, 半兩]

((LV))	Z2
((OR))	右爲末, 每服二錢, 水一盞, 生薑一塊如棗大․劈破, 煎至七分. 去滓, 溫服. 如寸脈依前力小, 加棗三個․劈破, 同煎

((LV))	Z0
((OR))	葛根柴胡湯

((LV))	Z2
((OR))	葛根[sm/一兩半]   柴胡[sm/一兩]   芍藥[sm/二分]   桔梗[sm/三分]   甘草[sm/三分, 炙]

((LV))	Z2
((OR))	右爲末, 每服二錢, 水一盞, 生薑三片, 煎七分. 去滓, 熱服. 如寸脈依前力小, 加葱白三寸, 同煎服之.

((LV))	Z0
((OR))	人參桔梗湯

((LV))	Z2
((OR))	人參   桔梗[sm/各三分]   麻黃[sm/去節, 一兩]   石膏[sm/三兩]   甘草[sm/三分, 炙]

((LV))	Z2
((OR))	右爲末, 每服二錢, 水一盞, 荊芥五穂, 煎至七分. 去滓, 熱服. 如尺脈依前力小, 可麻黃二分․去節, 同煎服.

((LV))	ZZ
((OR))	病人兩手脈浮數而緩, 名曰中風. 若寸脈力小, 尺脈力大, 惡風, 不自汗, 此亦陰氣已盛, 先見于脈也. 若不調藥和之, 後必惡風自汗出. 若立春以後至淸明以前, 宜薄荷湯主之. 淸明以後至芒種以前, 宜防風湯主之. 芒種以後立秋以前, 宜香芎湯主之.

((LV))	Z0
((OR))	薄荷湯

((LV))	Z2
((OR))	薄荷[sm/一兩]   葛根[sm/半兩]   人參[sm/三分]   甘草[sm/炙, 半兩]   防風[sm/去蘆, 半兩]

((LV))	Z2
((OR))	右爲末, 每服三錢, 水一盞, 煎至七分. 去滓, 熱服. 如三五服, 寸脈力尙小, 加薄荷二分.

((LV))	Z0
((OR))	防風湯

((LV))	Z2
((OR))	防風[sm/去蘆, 半兩]   桔梗[sm/三分]   甘草[sm/炙]   旋覆花[sm/各半兩]   厚朴[sm/炒, 三分]

((LV))	Z2
((OR))	右爲末, 每服三錢, 水一盞, 入薑一塊如棗大․劈破, 煎至七分. 去滓, 熱服. 如三五服, 寸脈力尙小, 加荊芥穂五七枚, 同煎.

((LV))	Z0
((OR))	香芎湯

((LV))	Z2
((OR))	川芎[sm/一分]   石膏[sm/二兩]   升麻[sm/三分]   甘草[sm/半兩]   厚朴[sm/半兩]

((LV))	Z2
((OR))	右爲末, 每服三錢, 水一盞, 煎至七分. 去滓, 溫服. 如三五服後, 寸脈力尙小, 加細辛二分.

((LV))	ZZ
((OR))	前二段又將中風․傷寒各立法者何. 葢爲病人始病三日已前, 因中風脈緩, 或因傷寒脈緊, 脈雖先見而病證猶未見, 尙可用藥觧之, 故各立方爾.

((LV))	ZZ
((OR))	病人兩手脈浮數, 或緊, 或緩, 寸脈短及力小于關尺脈者, 此名陰盛陽虛也. 若自汗出, 惡風者, 是邪氣在表, 陰氣獨有餘也. 素問云陰氣有餘而多汗身寒是也. 卽可投消陰助陽發表藥治之. 若立春以後至淸明以前, 宜六物麻黃湯主之. 淸明以後至芒種以前, 宜七物柴胡湯主之. 芒種以後至立秋以前, 宜發表湯主之.

((LV))	Z0
((OR))	六物麻黃湯

((LV))	Z2
((OR))	麻黃[sm/去節, 一兩]   人參   甘草[sm/各半兩]   葛根   蒼朮[sm/各三分]

((LV))	Z2
((OR))	右爲末, 每服三錢, 水一盞, 棗二個, 煎至七分. 去滓, 熱服. 如三五服後, 汗未止, 加荊芥三分. 如三五服, 後不怯風, 猶自汗出, 加舶上丁香皮半兩.

((LV))	Z0
((OR))	七物柴胡湯

((LV))	Z2
((OR))	柴胡[sm/二兩]   蒼朮   荊芥穂   甘草   麻黃[sm/去節, 各一兩]

((LV))	Z2
((OR))	右爲末, 每服三錢, 水一盞, 入薑一塊如棗大․劈碎, 棗三箇․劈破, 同煎七分. 去滓, 熱服. 三五服後, 汗未止者, 猶惡風者, 加葱白三寸. 如三五服, 汗猶未止, 加當歸一兩, 同煎服.

((LV))	Z0
((OR))	發表湯

((LV))	Z2
((OR))	麻黃[sm/去節, 兩半]   蒼朮[sm/三分]   人參   當歸[sm/各半兩, 去蘆]   舶上丁香皮   甘草[sm/各三分]

((LV))	Z2
((OR))	右爲末, 每服三錢, 水一盞, 生薑一塊如棗大․劈破, 棗三箇, 同煎至七分. 去滓, 熱服. 如三五服後, 汗未止, 猶怯風者, 加桂枝三分. 如汗未止, 更加細辛半兩, 以汗止爲度.

((LV))	ZZ
((OR))	病人脈浮數, 或緊, 或緩, 其脈上出魚際, 寸脈力大于關尺, 此名陽盛陰虛. 若發熱, 冒悶, 口燥, 咽乾者, 乃是邪氣在表, 陽氣獨有餘也. 素問云陽氣有餘而身熱無汗是也. 可投消陽助陰藥以觧表. 若立春以後至淸明以前, 宜人參湯主之. 淸明以後至芒種以前, 宜前胡湯主之. 芒種以後至立秋以前, 宜石膏湯主之.

((LV))	Z0
((OR))	人參湯

((LV))	Z2
((OR))	人參[sm/半兩]   石膏[sm/二兩]   柴胡[sm/一兩]   芍藥   甘草[sm/各三分]

((LV))	Z2
((OR))	右爲末, 每服三錢, 水一盞, 薑三片如錢大, 同煎至七分. 去滓, 熱服. 如三五服後, 依前發熱者, 每服水盞半, 加豆䜴十五粒, 同煎至八分. 如前熱未觧, 更加石膏二兩.

((LV))	Z0
((OR))	前胡湯

((LV))	Z2
((OR))	前胡[sm/一兩]   石膏[sm/二兩]   豆䜴[sm/熬焦, 三分]   桔梗[sm/三分]   甘草[sm/半兩]

((LV))	Z2
((OR))	右爲末, 每服三錢, 水一盞, 薑一塊如棗大․劈破, 同煎至七分. 去滓, 熱服. 依前熱未觧, 每服入豆豉三十粒, 水盞半, 同煎至八分. 去滓, 熱服.

((LV))	Z0
((OR))	石膏湯

((LV))	Z2
((OR))	石膏[sm/三兩]   芍藥   柴胡[sm/各一兩]   升麻   黃芩   甘草[sm/各三分]

((LV))	Z2
((OR))	右爲末, 每服三錢, 水盞半, 入䜴一合, 煎八分. 去滓, 熱服. 如三五服後, 熱不觧, 加知母一兩. 如熱未觧, 加大靑一兩.

((LV))	ZZ
((OR))	病人兩手脈浮數, 或緊, 或緩, 三部俱有力, 無汗, 惡風者, 此是陰陽俱有餘. 素問云陰陽有餘則無汗而寒是也. 可用藥平之. 若立春以後至淸明以前, 宜觧肌湯主之. 淸明以後至芒種以前, 宜芍藥湯主之. 芒種以後至立秋以前, 宜知母湯主之.

((LV))	Z0
((OR))	觧肌湯

((LV))	Z2
((OR))	芍藥[sm/二兩]   麻黃[sm/去節, 三分]   升麻   甘草[sm/炙, 各半兩]

((LV))	Z2
((OR))	右爲末, 每服三錢, 水一盞半, 入豉半合, 煎至八分. 去滓, 熱服. 如三五服後, 猶惡風者, 加麻黃半兩, 石膏一兩.

((LV))	Z0
((OR))	芍藥湯

((LV))	Z2
((OR))	芍藥   荊芥穂[sm/各一兩]   石膏[sm/三兩]   甘草[sm/炙, 各半兩]

((LV))	Z2
((OR))	右爲末, 每服三錢, 水一盞, 薑一塊․劈破, 同煎至七分. 去滓, 熱服. 如三五服後, 猶惡風, 再加薑一塊, 棗三箇, 煎法如前.

((LV))	Z0
((OR))	知母湯

((LV))	Z2
((OR))	知母   麻黃[sm/去節]   升麻[sm/各一兩]   石膏[sm/二兩]   甘草[sm/一兩半]

((LV))	Z2
((OR))	右爲末, 每服三錢, 水一盞, 入薑一小塊, 同煎八分. 去滓, 熱服. 如三五服後, 猶惡風者, 加麻黃半兩.

((LV))	ZZ
((OR))	仲景云, 傷寒爲病, 脈緩者, 名中風. 脈緊者, 爲傷寒. 葢始因經冬溫毒, 毒氣中其人, 內伏之陽沈潛于骨髓之內. 每至春夏發時, 或因外傷寒而引內邪出, 及乎內邪旣出卽爲病一也. 故古人立此二端, 恐後人疑其緊脈與緩脈治法別也. 若中風與傷寒脈異, 何故仲景無別法治之. 此乃後人不究仲景之心也.

((LV))	ZZ
((OR))	前三段又將中風與傷寒一法治之者何. 葢病人始得病後, 脈與證俱見, 若投觧利藥必不能愈, 故立前方同法治之.

((LV))	ZZ
((OR))	病人始得病一二日至五六日, 尙有表脈及表證者, 亦可依脈證投藥. 凡投觧表及發表藥, 每一日可飮三服, 病甚者可至五服外, 不可頻投藥也. 如證未觧, 可投熱粥內加葱白亦佳. 如有汗出, 勿厚衣葢覆, 恐出汗太過, 作亡陽證.

((LV))	BB
((OR))	可下篇

((LV))	ZZ
((OR))	傷寒病有可下者, 論中但綂言其可下證及可下脈. 或云, 下利, 三部脈皆平, 心下硬. 或云, 下利, 脈遲而滑者, 內實. 或云, 脈滑而數者, 有宿食. 或云, 脈沈者, 內實. 或云, 脈滑, 內疾. 或云, 脈浮大, 按之反濇, 有宿食. 或云, 脈實者. 今畧舉此數說, 後人但憑其脈之大綱, 卽不分脈沈有陰陽虛盛之理, 又不分有可下․有不可下之處. 悮投下藥, 終必變成四肢逆冷, 手足拘攣, 嘔逆喘滿之患.

((LV))	ZZ
((OR))	病人四五日以後, 兩手脈沈數, 按之不甚實. 若三部力齊等, 雖有發熱, 冒悶, 只是邪氣傳于內, 潜在胃脘, 不可妄投下藥也. 若投黃芩湯, 三服以觧之卽可.

((LV))	ZZ
((OR))	病人五六日, 兩手三部脈沈數大, 按之不斷, 寸脈上湧力大于關尺脈, 此名陽盛陰虛. 可大小承氣湯, 以助陰消陽也. 若腰重, 口乾, 譫語, 項背以上濈然汗出, 時時潮熱者, 可服調胃承氣湯. 若第四五日見此證脈, 可服小承氣湯.

((LV))	ZZ
((OR))	病人三四日以後, 兩手三部脈沈數, 寸脈斷力小, 關尺脈力大, 此名陰盛陽虛. 切不可投下藥, 宜據溫中篇內湯丸投之, 以助陽消陰也.

((LV))	ZZ
((OR))	病人兩手三部脉沉數, 按之至骨有力而不斷, 口燥, 咽乾而渴, 時時發熱, 冒悶者, 此是陰陽氣俱實. 可用藥和之, 宜黃芩湯主之.

((LV))	Z0
((OR))	黃芩湯

((LV))	Z2
((OR))	黃芩   甘草   山梔子   芍藥   厚朴   英粉[sm/等分]

((LV))	Z2
((OR))	右爲末, 每服二錢, 水一盞, 煎至七分. 去滓, 溫服. 如脈力差軟, 住服. 若大便溏, 去梔子, 加葛根等分, 若立春以後․立夏以前見證者, 去梔子, 芍藥, 加柴胡去苖等分.

((LV))	ZZ
((OR))	病人兩手脈沈數大, 按之不斷, 寸脈上湧力大于關尺者, 此名陽盛陰虛. 可投藥下之, 以助陰消陽也. 若立春以後至淸明以前可下者, 小承氣湯內更加厚朴半兩, 減大黃一兩主之. 　若發熱, 譫語, 引飮者, 小承氣湯. 淸明以後․芒種以前可下者, 小承氣湯主之. 　若發熱, 冒悶, 腰重, 引飮, 時時譫語, 大承氣湯. 芒種以後至立秋以前可下者, 大承氣湯主之. 　若發熱, 煩躁, 腰重, 譫語, 頭面濈然有汗者, 調胃承氣湯主之. 凡用大小承氣及調胃承氣, 並用仲景方.

((LV))	ZZ
((OR))	病人立春以後至芒種以前, 第三四日雖有可下證及有可下脈, 亦未可便投下藥. 直候至第五日或第六日投下藥者何. 葢天氣陽力尙微, 慮下之太過變成壞病也. 若芒種以後立秋以前, 雖第二三日有可下證及有可下脈, 亦未可便下之, 直候至第四五日下之. 天氣炎盛與胃中熱氣相干, 故第四五日投下必不能成後患也.

((LV))	ZZ
((OR))	凡投下藥不得務急爲勝, 假令今日寅時投下藥, 至申時․酉時不動, 可再投下藥. 假令今日酉․戌時投下藥, 至來日雞鳴時不動, 可再投下藥, 切宜愼守也.

((LV))	ZZ
((OR))	病人三四日以前, 切不宜早下之, 則多成結胷及四逆之患. 至十二日以後者, 見有下證, 雖脈不至實盛, 亦宜下之. 假令第十二三日投下藥之後, 至十六七日尙口燥, 咽乾, 譫語者, 卽更宜下之. 何者. 葢爲陰病不過六七日乃劇. 若陽病至十三日以後, 頻投下藥無害也. 今立此言者, 恐醫流將病人日數淺深一槩治也. 且今太平久矣, 藏府柔脆, 故氣血虛弱, 但遲投下藥, 亦無害耳. 病人四五日以後, 假令今日寅時見下證及有可下脈, 未可便投下藥. 更候至午未時間陽氣盛, 再看其脈. 若比寅時寸脈力倍大于關尺脈卽可下之. 若與寅時脈力平同, 卽候次日投下藥亦不爲晩矣. 凡投下藥者, 量其脈力輕重, 證之深淺, 不可下之太過. 若太過則病證多變, 且古人立理無失下之過, 但罪其下之太早及太過爾. 况病人七八日不大便, 古人未嘗罪醫者投下藥之晩. 此醫之深意, 思後人全不通曉.

((LV))	ZZ
((OR))	病人第五六日, 兩手三部脈沈數, 寸關尺力齊等者, 此乃陰陽氣停. 雖然咽乾, 腰重, 發熱, 亦不可投下藥, 當大便自下爾.

((LV))	ZZ
((OR))	病人至六七日, 不大便, 若其兩手寸脈小, 尺中脈大, 亦不可下之. 雖不服下藥而大便者, 則必先硬而後溏. 葢由腹中有陰氣也. 仲景論曰, 先硬後軟, 不可攻也. 况鴨溏乎.

((LV))	ZZ
((OR))	傷寒論中或云, 按之心下堅, 腹中滿, 不大便, 口燥, 咽乾, 汗出, 譫語, 日晡所發潮熱, 不能食, 體重, 氣促, 濈然汗出, 皆是可下之證. 雖有此可下證, 若三部脈停力弱及寸脈小于關尺, 此爲有下證, 無下脈, 不可下之, 毫厘千里. 直候寸脈力大于關尺, 可下也. 凡投下藥, 只㕘酌仲景承氣湯輕重用之.

((LV))	ZZ
((OR))	治傷寒病投下藥者, 本不爲取積及取食, 止爲疎觧陽毒之氣. 若邪毒在內, 陽氣盛, 卽寸脈大乃可下之. 其陽氣不盛, 卽三部脈停, 何必下之. 葢今人只知沈在裏, 便投下藥. 殊不較量脈之陰陽虗盛也.

((LV))	ZZ
((OR))	凡投下藥者, 本因胃中有邪熱之氣, 故投大黃․芒硝之類, 以消陽氣. 今之醫者絶不觧古人下傷寒之法, 多投以丸藥. 丸藥多用巴豆․水銀․膩粉․粉霜․砒霜․甘遂․石腦油之類, 皆是熱藥. 但能逐其胃中濁惡, 卽愈増其邪熱矣. 今用丸藥下傷寒病者, 欲去胃中積聚, 胃氣旣虛, 卽邪熱在內, 又與熱相逢及吐納暑熱之氣, 足以助陽爲毒, 後成壞病也.

((LV))	ZZ
((OR))	今人投下藥, 纔見大便利及三五次, 急投和氣藥以補之. 本意用大黃等涼藥, 疎導胃中熱氣. 熱氣纔過, 乘虛之際, 却投和氣補藥. 決然變成發黃․斑出․衂血․畜血․狂走之患矣.

((LV))	ZZ
((OR))	凡投下藥, 候四五日以後有下脈及有可下證, 卽可下之. 假令病人不投下藥, 至六七日大汗後依然腰痛, 咽乾而渴, 日晡發熱, 頰赤, 胷中冐悶, 兩手脈實而數, 宜用黃芩湯一兩服和之. 直候大汗出後至第五六日, 投大承氣湯或調胃承氣湯亦無害. 盖于汗後至第五六日投下藥者, 是因病人大病後氣血虛弱, 不可早下也. 前可汗篇別立方藥而不從仲景方. 今可下篇中不別立藥, 而從仲景方者何. 葢太平之人, 飮食動作過妄而陽氣多. 若用大熱藥發表, 則必變成壞病, 故㕘酌力輕而立方也. 世人陽氣旣多, 若用下藥, 當從至陰藥投之. 非仲景承氣湯之類, 卽別藥不能對病矣. 請醫者深詳之.

((LV))	XX
((OR))	傷寒微旨論卷上

((LV))	AA
((OR))	傷寒微旨論卷下

((LV))	XX
((OR))	宋　韓祗和　撰

((LV))	BB
((OR))	總汗下篇

((LV))	ZZ
((OR))	凡治傷寒病, 若能辨其汗下者, 卽治病之法得其十全矣. 今之醫者則不然, 但憑其熱論云, 未滿三日, 可汗而已, 其滿三日者, 可泄而已. 又云, 脈大浮數, 病爲在表, 可發其汗, 脈細沈數, 病爲在裏, 卽可下之. 此古人立理之綱維, 而今人執之爲定法. 又全不辨脈尺寸之陰陽, 邪氣之虛盛及內外證之輕重. 但未滿三日卽投發表藥, 已滿四日卽投下藥. 其間或有辨脈之浮沈, 投汗下藥者, 以爲能事矣. 殊不知未滿三日亦有可下者, 已滿四日後亦有可汗者. 又不知脈浮有不可汗者, 脈沈有不可下者. 熱論云, 傷寒一日, 巨陽受之, 故頭項痛, 腰脊强. 二日陽明受之, 陽明主肉, 故身熱, 目疼而鼻乾不得卧. 三日少陽受之, 少陽主膽, 故胷脅痛而耳聾. 三陽經絡皆受其病, 未入于藏, 故可汗而已. 四日太陰受之, 故腹滿而咽乾. 五日少陰受之, 故口燥, 舌乾而渴. 六日厥陰受之, 故煩滿而囊縮. 此三陰三陽受病之日, 乃是聖人立條目之法. 不必一日巨陽, 二日陽明爲次也. 但會三陰三陽所直之日, 與邪氣相逢卽各有形證也. 假令一日, 或耳聾, 或鼻乾, 或頭痛, 或腹滿, 或舌乾而渴, 或囊縮, 此是邪氣隨陰陽之經絡所傳也. 餘日倣此.

((LV))	ZZ
((OR))	雖見此三陰三陽病證, 若兩手三部脈或浮, 或沈, 寸關尺力齊等者, 不得妄投發表藥及投下藥. 當侯兩手脈浮沈中, 或關前大關後小, 或關前小關後大. 此是陰陽氣之偏勝, 卽依脈證投藥治之. 仲景傷寒論傷寒例云, 尺寸俱浮, 太陽受病也. 尺寸俱長, 陽明受病也. 尺寸俱弦, 少陽受病也. 尺寸俱沈細者, 太陰受病也. 尺寸俱沈者, 少陰受病也. 尺寸俱微緩者, 厥陰受病也. 此亦是因邪氣傳受三陽三陰之經, 故見此脈. 亦不可妄投發表藥及投下藥. 當候兩手脈浮沈中, 或關前力小關後力大, 或關前力大關後力小. 此亦是陰陽氣之偏勝, 卽依脈證投藥治之. 且黃帝作三陽三陰證在前, 仲景述三陽三陰脈在後. 本爲邪氣所傳, 故設此語. 非務求法治之, 恐後人悞投藥也. 今人纔見病人有此三陰三陽病證及脈, 便急投藥求愈, 則失之遠矣. 熱論云, 七日巨陽病衰, 頭痛少愈, 八日陽明病衰, 身熱少愈, 九日少陽病衰, 耳聾微聞, 十日太陰病衰, 腹減如故, 則思飮食, 十一日少陰病衰, 渴止不滿, 舌乾已而嚏, 十二日厥陰病衰, 囊縱少腹微下, 大氣皆去, 病日已矣. 且傷寒病若見三陽三陰證及脈合, 用藥調治. 古人何言大氣皆去, 病日衰矣. 卽知是不須用藥妄調治也. 仲景傷寒論辨太陽證云, 太陽病, 頭痛至七日以上自愈者, 以行其經盡故也. 又曰, 十二日厥陰病衰, 大氣皆去, 病人精神爽慧矣. 且素問經中黃帝與岐伯問荅病證, 莫知其數, 皆各立法治之. 惟熱論中傷寒病最爲大疾, 却云七日太陽病衰, 又云大氣皆去. 若是傷寒病須用法調治, 卽聖賢皆不言自愈也. 今之醫者纔見人病傷寒, 多不辨脈之理趣, 又不分證之是非, 便妄投藥以調治, 往往變成壞病, 至于橫夭, 誠可傷也.

((LV))	ZZ
((OR))	傷寒病稱可汗者, 非謂病人三日以前也. 葢謂邪氣在表, 或陰氣勝于陽氣, 卽寸口脈力小于關尺, 令人惡風, 或自汗出, 卽可投發表藥, 以助陽消陰. 若陽氣勝于陰氣, 卽寸口脈力大于關尺, 令人發熱, 冒悶, 可投觧表藥, 以助陰消陽, 非謂求汗出爲愈. 若邪氣在表, 脈浮三部力齊等, 惡風, 不汗出, 不冒悶, 發熱, 又何必投發表及觧表藥也.

((LV))	ZZ
((OR))	傷寒病稱可下者, 非謂病人第四日以後也. 但見邪氣在裏, 伏于胃中, 或陽氣勝于陰氣, 卽寸脈力大于關尺, 令人口燥, 咽乾, 腰重, 發熱, 甚至于譫語, 可投大黃等藥, 以助陰消陽. 若邪在裏, 陰氣勝于陽氣, 卽寸脈力小于關尺, 令人胷滿悶, 或時嘔吐, 可投溫中藥, 以助陽消陰. 不可求取積爲愈. 若邪氣在裏, 脈沈三部力齊等, 不譫語, 不口燥咽乾, 不胷腹滿悶, 又何必投藥下之及溫中藥也.

((LV))	ZZ
((OR))	世人爲見素問云, 三日以前可汗, 四日以後可下, 乃執爲定法. 今深戒醫流, 不可將病人三日以前妄投汗藥, 四日以後妄投下藥, 切宜愼守. 仲景曰, 發汗吐下之相反, 其禍至速. 信矣. 且古之聖賢立汗下二字, 本謂調觧陰陽偏勝之氣. 而今醫者執汗下二字, 妄爲主治傷寒求愈之功, 則失之遠矣. 况仲景治傷寒病, 未嘗有失汗下之戒, 失下之過, 但責其下之太早, 此仲景之心也. 後人或各擅家技, 或自持已能, 殊不究仲景心萬分之一, 誠可罪焉.

((LV))	BB
((OR))	辨汗下藥力輕重篇

((LV))	ZZ
((OR))	凡醫者治傷寒病, 遇其邪氣在表, 並不分邪氣之輕重, 脈理之虛盛, 只憑脈浮便將發表藥一例投之, 務期汗多爲快. 藥力過劑, 遂致衂血․吐血․發斑․汗漏․四肢拘攣, 因成亡陽之患也.

((LV))	ZZ
((OR))	病人無汗發熱, 三部脈浮, 寸脈大于關尺者, 此是陽盛. 陽邪旣盛, 若入于胃中卽變成瘀熱之患. 當用觧表藥, 以消陽氣. 觧表藥者, 石膏․甘草․芍藥, 生薑․豆豉․薄荷․柴胡․葛根之類是也.

((LV))	ZZ
((OR))	病人汗出, 惡風․脈浮, 見陰盛者, 可投發表藥消陰氣. 發表藥者, 桂枝․麻黃․荊芥․棗, 葱․當歸․附子․乾薑之類是也. 但不可全用桂枝耳.

((LV))	ZZ
((OR))	凡投發表藥, 只要消觧陰勝之氣, 不務汗多爲法. 若汗出太過, 則成亡陽之病. 仲景桂枝湯證云, 令遍身漐漐然微似有汗, 不可如水流漓. 令旣見可汗證, 當投發表藥. 古人何故却云汗不可如水流, 足知發表藥不謂汗多爲愈也.

((LV))	ZZ
((OR))	凡醫者治傷寒病, 遇其邪氣在裏, 並不分邪氣之輕重, 脈理之虛盛, 只憑脈沈便將下藥一例投之, 務期大便快利爲法. 旣過劑, 遂成噫․噦․嘔吐․四肢逆冷及拘攣之患.

((LV))	ZZ
((OR))	病人發熱, 冒悶, 或譫語, 脈見陽盛者, 可投下藥, 以消陽氣. 陽氣旣消. 則無忽變之證. 消陽藥者, 大黃․芒硝․梔子․甘草․枳實之類是也. 如用大黃․芒硝, 須用少兼厚朴以和之. 若一服未中, 再服之. 不可務期快利, 切宜愼守也. 凡投下藥, 只要消陽毒之氣, 不務取積爲快. 今旣見可下證, 古人何故却罪下之太早及太過, 足知不務快利爲法也.

((LV))	ZZ
((OR))	今立此篇校量藥力輕重者, 葢謂醫流執守古方, 不能隨形證淺深増減藥味也. 若能辨藥輕重, 隨證用藥何慮太過不及之責也. 葛氏肘後篇曰, 傷寒有數種, 初覺作葱䜴湯, 頓服, 取汗. 如不汗, 加葛根․升麻, 更加作麻黃豉湯. 以此校之, 卽古人豈一端而治病, 故其輕重出此篇以明之.

((LV))	BB
((OR))	溫中篇

((LV))	ZZ
((OR))	夫傷寒病之說, 始黃帝以開其端由, 至于仲景方陳其條目. 自後膚淺之學莫知其數, 立言者只云病在表, 可發汗, 病在裏, 可下之. 或云不可汗, 或云不可下, 未嘗有溫中之說. 仲景傷寒論云, 尺寸俱沈細, 太陰受病也. 尺寸俱沈少陰受病也. 尺寸俱微緩, 厥陰受病也. 又辨太陰證云, 病脈浮, 可發汗, 宜桂枝湯. 又, 自利不渴, 宜四逆湯. 又腹滿時痛, 桂枝加芍藥湯. 辨少陰證云, 少陰病, 始得之, 發熱, 脈沈, 麻黃附子細辛湯. 少陰證二三日, 麻黃附子甘草湯. 又, 少陰病, 身體痛, 手足寒, 骨節痛, 脈沈, 附子湯. 又, 少陰病, 吐利, 手足逆冷, 煩躁欲死, 吳茱茰湯. 又, 少陰病, 脈沈, 急溫之, 宜四逆湯. 今舉仲景論中數條, 最是治三陰病之良法, 于今世之用尙有未盡證者. 愚嘗校讐, 自至和初歲迄于今三十餘年, 不以歲之太過不及, 每夏至前以有病傷寒人十中八七, 兩手脈俱沈細數, 多是胷臆滿悶, 或嘔吐, 或氣塞, 或腹鳴, 或腹痛. 與仲景三陰病之說脈理同而證不同, 因不敢妄投仲景治三陰病藥. 醫者才見脈沈及胷膈滿, 便投藥下之, 往往不救. 嘗斟酌仲景理中丸與服之, 其病勢輕者, 卽胷中便快. 其病勢重者, 半日許悶依然. 或有病人脈沈細遲, 投仲景四逆湯溫之, 多藥力太熱, 後必發煩躁. 因校量此形證, 今別立方以治之, 多得對病, 不可不傳焉. [sm/按, 王好古陰證畧例云, 此一條非四逆熱而不當也. 仲景當漢末, 韓氏當宋隆, 時勢異也.]

((LV))	ZZ
((OR))	病人但兩手脈細數, 或有力, 或無力, 或關脈短及小者, 胷中膈塞, 悶氣不能相接者, 便可隨證與脈, 投溫中藥以治之. [sm/按, 王好古云, 此一條法甚活.]

((LV))	ZZ
((OR))	病人兩手脈沈遲, 或緩, 或緊, 皆是胃中寒也. 若寸脈短及力小于關尺脈者, 此是陰盛陽虛也. 或胷膈滿悶, 腹中脹痛, 身體俱急, 手足逆冷, 急宜溫之. 若立春以後至淸明以前, 宜溫中湯主之. 淸明以後至芒種以前, 宜橘皮湯主之. 芒種以後至立秋以前, 宜七物理中丸主之.

((LV))	Z0
((OR))	溫中湯

((LV))	Z2
((OR))	舶上丁香皮   厚朴[sm/各一兩]   乾薑   白朮   丁香枝   陳皮[sm/各二分]

((LV))	Z2
((OR))	右爲末, 每服二錢, 水一盞, 入葱白三寸, 荊芥五穂, 煎至七分. 去滓, 熱服. 如三服未快及手足逆冷, 嘔吐, 更加舶上丁香皮二分, 乾薑一分․炮.

((LV))	Z0
((OR))	橘皮湯

((LV))	Z2
((OR))	陳皮   厚朴[sm/各一兩]   藿香[sm/三分]   白朮   葛根[sm/各二分]

((LV))	Z2
((OR))	右爲末, 每服二錢, 水一盞, 入薑一塊如棗大․劈破, 同煎至七分. 去滓, 熱服. 如三兩服後未快, 手足逆冷, 嘔吐不止, 加半夏三分, 丁香枝半兩, 葱白三寸, 同煎服.

((LV))	Z0
((OR))	七物理中丸

((LV))	Z2
((OR))	人參[sm/三分]   生薑屑[sm/二兩]   藿香[sm/三分]   白朮[sm/二兩]   桔梗[sm/三分]   葛根[sm/三分]

((LV))	Z2
((OR))	右爲細末, 煉蜜丸如彈子大. 每服一丸, 水一盞, 煎至七分. 和滓熱服. 如兩三服後未快及手足逆冷, 嘔吐, 加半夏二分, 乾薑二分․炮.

((LV))	ZZ
((OR))	病人兩手脈沈細無力, 雖三部脈力停, 亦是陰氣盛也. 更不須候寸脈短, 治之. 或胷膈痛, 身體拘急疼痛, 手足逆冷, 宜用溫中藥和之. [sm/按, 王好古云, 此條不須候寸脈短一句難觧. 當云, 三部旣沉, 便是無寸口也.]若立春以後至淸明以前, 宜厚朴湯主之. 淸明以後至芒種以前, 宜白朮湯主之. 芒種以後至立秋以前, 宜橘葉湯主之. [sm/按, 王好古陰證畧例云, 此一條, 李思訓舉和觧因時一說與韓氏相似. 然湯液仲景四時之法固已備矣. 以其後人不識, 故韓李爲是丁寧也. 此亦大槩耳. 若應見違時, 只可隨應見而治之. 海藏云, 仲景旣言春爲溫病, 夏爲熱病, 長夏爲大熱病. 隨經之藥加減輕重, 便爲因時和觧也. 至治應見, 便是活法. 韓李因時定葯, 是則然矣. 證復違時, 定藥難用. 若用定藥, 却是不因時也. 假令立春․淸明․芒種․立秋, 卽歲之主氣也. 定時也. 若歲之客氣, 司天在泉, 太過不及勝復, 淫至而不至, 未至而至, 豈可定時爲則邪. 主氣爲病, 則只論主氣. 客氣爲病, 則只論客氣. 主氣相勝, 上下相召, 有萬不同之變. 人之稟受虛實亦猶是也. 以此言之, 則仲景六經之言盡矣. 但患時氣醫者不知耳. 此亞聖言簡而意有餘也. 後之賢者, 辭多而意少, 務救一時之弊. 此韓李爲是因時一說也. 是說也, 又爲庸醫執方療病者設, 非敢爲仲景別立一法也. 噫. 二公雖不足爲漢之仲景, 亦足以爲今之仲景也.]

((LV))	Z0
((OR))	厚朴湯

((LV))	Z2
((OR))	當歸   厚朴   甘草   丁香枝   乾薑[sm/各半兩]   細辛[sm/一分]   人參[sm/三分]

((LV))	Z2
((OR))	右爲末, 煉蜜丸如彈子大. 每服一丸, 水一盞, 煎至七分. 和滓熱服. 如三五服後脈尙細及寸脈未有力, 加葱白三寸同煎. [sm/按, 王好古陰證畧例云, 此一條言寸脈小者, 陽不及九天也. 加葱以通經.]

((LV))	Z0
((OR))	白朮湯

((LV))	Z2
((OR))	白朮   半夏   當歸   厚朴   生薑屑[sm/各半兩]   舶上丁香皮[sm/三分]

((LV))	Z2
((OR))	右爲末, 每服二錢, 水一盞, 入生薑一塊如棗大․劈破, 同煎至七分. 去滓, 熱服. 如三五服後未有力及寸脈力尙小, 加細辛半兩, 葱白三寸, 同煎服.

((LV))	Z0
((OR))	橘葉湯

((LV))	Z2
((OR))	橘葉   半夏   厚朴[sm/各半兩]   藿香   葛根[sm/二味分兩原脫]

((LV))	Z2
((OR))	右爲末, 每服三錢, 水一盞, 生薑一塊如棗大․劈破, 同煎至七分. 去滓, 熱服. 如三五服後脈尙力小, 手足逆冷, 加細辛三分.

((LV))	ZZ
((OR))	病人胷膈滿悶, 時時嘔逆, 支節疼, 兩脇下痛, 腹中鳴, 此是停飮. 宜二苓湯主之.

((LV))	Z0
((OR))	二苓湯

((LV))	Z2
((OR))	赤苓   豬苓   白朮   桂枝[sm/各半兩]   滑石[sm/一兩]   白豆仁   通草[sm/各一分]   丁香皮[sm/三分]   陳皮[sm/三分]

((LV))	Z2
((OR))	右爲末. 每服三錢, 水一盞, 煎至七分. 去滓, 熱服. 小便未快, 加瞿麥三分. 嘔未止, 加半夏半兩. 寒甚, 加葱白三寸. [sm/按, 王好古云, 此與李思訓調小便例同.]

((LV))	ZZ
((OR))	病人八九日後, 服汗下藥太過, 兩手脈沈細而無力, 好踡足, 卧多, 惡明與人聲, 身有粟起, 時時發戰, 一如瘧證. 宜羊肉湯主之.

((LV))	Z0
((OR))	羊肉湯

((LV))	Z2
((OR))	當歸   牡礪　芍藥[sm/各一兩]   龍骨[sm/半兩]   桂枝[sm/去皮, 二分]   黑附子[sm/二箇, 每箇五錢重, 泡, 去皮臍]

((LV))	Z2
((OR))	右杵爲麤末. 每服用末二兩, 羊膐肉四兩, 生薑二兩, 葱白五寸․同剉爛, 以水五升同熬至二升半以來, 淨絞, 去滓, 分作三盞服.

((LV))	ZZ
((OR))	病人服藥, 胷中滿者, 此是上焦有陽也. 或藥力太過, 上焦覺氣熱, 腹滿虛鳴, 時時㽲痛. 此是被陽藥消逐上焦, 陰氣併入下焦也. 雖是下焦積寒, 今上焦陽盛, 更難投溫下焦藥也. 當用炭灰, 或桑柴灰二三升許, 入好醋拌和, 乾濕得所. 于銚內炒, 令灰熱, 以帛包裹, 置臍下熨之. 頻換灰包, 常令熱, 以腹不痛爲度. 或初用灰熨, 病人不肯受者, 勿聽. 但令極熨之, 勿住炭包. 如因炭包熨後得下利一兩行, 或小便二三升, 或微有汗. 此是陰氣外出, 或下泄也. 當勿疑之. 病輕者乃得瘥愈.

((LV))	ZZ
((OR))	病人三部脈沈, 寸脈力小于關尺爲陰盛, 當投溫中藥以消陰氣. 溫中藥者, 厚朴․橘皮․人參․白朮․藿香․當歸․乾薑․細辛之類是也. [sm/按, 王好古陰証略例云, 感霜露․山嵐․雨濕․霧霿之氣而飮冷, 寸口脈小, 同診一法, 神朮湯後舉. 此韓氏三部脈沈, 寸口小于關尺爲證一體.  病人若因服下葯太過, 兩手脈沉細數, 肢體逆冷, 煩躁而渴者, 此是陽氣下陷入丹田, 陰氣厥逆滿上二焦, 故令人躁, 此名陰躁也. 醫者見病人煩躁, 又不詢其端由, 亦不詳其脈理, 便用涼藥治之. 涼藥旣下, 病勢愈甚, 至於困極, 不救者多矣.  病人因下之太過, 兩手脈沈遲細而無力, 或遍身及四肢逆冷, 煩躁而渴, 引飮不休, 好泥水中卧者, 須用性熱藥治之. 凡投性熱藥, 皆須冷服. 何故如是. 葢爲病人腹中陰氣太盛, 若投熱藥湯劑, 卽陰陽相爭, 葯下卽吐. 須候湯劑極冷卽投之. 投之不吐者, 以腹中陰氣與冷飮相逄, 卽同氣相從爾, 故藥下不吐也. 藥雖冷, 久則必熱. 所謂始同而終異也. 故醇酒冷飮久卽發熱. 假令投仲景四逆湯之類, 一依前說. 若病人不煩躁, 卽熱藥亦可溫服之. 若躁渴, 引飮不休, 雖傷冷, 只好冷飮, 同意. 此一條本是陽證下之成陰, 非陽氣上行而躁. 乃陽氣下陷而躁, 卽同伏陽脈也. 叔和云, 短脈陰中有伏陽. 海藏云, 熱藥冷服, 內有伏陽則可. 若脈已虛, 按之全無力, 或病人素無所養, 只可溫服. 不然, 陰氣必不能醖釀囘陽, 利害非輕.]

((LV))	BB
((OR))	小便大便篇

((LV))	ZZ
((OR))	治傷寒病, 常調觧病人小便流利及色不黃赤, 最爲醫之大要也.

((LV))	ZZ
((OR))	病人二三日以後, 頻體問病人, 無令小便黃赤色及淋瀝, 才似小便少及黃色, 卽據證便投藥以調治之. 切勿令凝滯也.

((LV))	ZZ
((OR))	病人邪熱積於胃中, 又遇天氣炎盛, 內外熱氣相干, 併走于下焦, 流下入膀胱, 爲熱所結, 卽滲漉過遲, 故小便因而色黃赤及澀少也. 若熱氣盛, 則藥力愈難通也. 傷寒論曰, 熱結膀胱, 其人如狂. 病人小便色或變黃, 雖未赤澀, 便可投瞿麥湯, 每日二三服亦無害也.

((LV))	ZZ
((OR))	凡治病, 傷寒常令放行小便, 勿令放行大便. 况小便難導也, 而大便易導也. 假令陽明病, 胃中熱實, 止不過調胃承氣湯投之. 藥旣得下泄, 去熱毒之氣不爲難也. 假令小便凝滯, 若證輕, 尙慮快藥之勿及, 况證重乎. 此乃傷寒要妙之門, 不可不思之. 况古人無失下之過, 無禁小便之法, 何今人不究其深趣也.

((LV))	ZZ
((OR))	瞿麥湯治病人二三日以後至未大汗以前, 若小便黃色者.

((LV))	Z2
((OR))	瞿麥   扁蓄   豬苓   黃芩   茯苓[sm/各一兩]   木通[sm/兩半]   滑石[sm/三兩]   甘草[sm/三錢]   通草[sm/一錢]

((LV))	Z2
((OR))	右爲末. 每服三錢, 水一盞, 同煎至八分. 去滓, 放溫涼, 時時服. 若覺渴, 或發熱, 加𦸈𧁾根一兩. 若小便赤色, 加黃芩半兩. 若小便少, 加車前子三分. 若小便澀如淋, 莖中痛者, 加石葦半兩․冬葵子三分․續隨子半兩. 若臍下悸動, 加茯苓․桂枝各半兩. 並依前法服.

((LV))	Z0
((OR))	七物調中丸

((LV))	Z2
((OR))	白朮   乾薑[sm/炮, 各一分]   人參[sm/一兩]   厚朴   舶上丁香皮[sm/各半兩]

((LV))	Z2
((OR))	右杵爲末, 煉蜜和丸如彈子大. 每服一丸, 水一盞, 棗二箇․劈破, 煎至六分. 去滓, 早服.

((LV))	Z0
((OR))	六物瀉心湯

((LV))	Z2
((OR))	黃連   半夏[sm/各一兩]   甜葶藶[sm/炒]   杏仁   乾薑[sm/各半兩]   栝蔞實[sm/剉如泥, 一枚]

((LV))	Z2
((OR))	右剉如豆大, 合一處, 分作六服. 水三盞, 煎至一盞半, 淨紐, 去滓, 放溫, 作兩次相續服. 如半日胷中未快及未通利, 再投之. 再煎, 藥成傾在碗, 入芒硝末三錢, 攪匀, 去滓, 溫服, 取其快利也.

((LV))	Z0
((OR))	茯苓陷胷湯

((LV))	Z2
((OR))	茯苓   黃連[sm/各一兩]   冬葵子   續隨子[sm/各一分]   大黃   杏仁[sm/各半兩]   半夏[sm/三分]

((LV))	Z2
((OR))	右剉如豆大, 合一處. 每服半兩, 水二盞, 煎至一盞, 淨紐, 去滓, 溫服. 如半日許未快利, 更投一服, 以胷中快及下利爲度. 病人二三日, 兩脈沈數微濇, 寸脈不甚浮大, 胷腹滿悶, 按之不痛, 宜服厚朴瀉心湯.

((LV))	Z0
((OR))	厚朴瀉心湯

((LV))	Z2
((OR))	半夏[sm/兩半]   黃連   厚朴[sm/各一兩]   乾薑   白朮[sm/各二兩]   人參[sm/三分]

((LV))	Z2
((OR))	右剉如豆大, 分作八服, 每服水二盞半, 生薑二分, 切爲片, 同煎至盞半. 去滓, 放溫, 兩次服. 如半日許未得利, 再一服.

((LV))	BB
((OR))	畜血證篇

((LV))	ZZ
((OR))	傷寒病有畜血證, 自仲景立法之後, 醫流未嘗有信其言者. 逮仁宗朝, 采仲景法以治傷寒, 其間遇病有畜血證, 用仲景法治之. 若與證相當, 卽病無不愈. 病人或太陽, 或陽明證, 至六七日, 或表證未觧, 或狂, 或饑, 或喜, 或妄, 或不大便, 此乃瘀熱走於下焦, 因而畜成積血及令小腹滿也. 傷寒論云, 太陽病不觧, 熱結膀胱, 其人如狂, 宜桃仁承氣湯. 又論, 太陽病, 其人發狂者, 以熱在下焦, 小腹當鞕滿, 小便自利, 瘀熱在裏故也, 抵當湯主之. 太陽病, 身黃, 脈沈結, 少腹鞕, 小便自利, 其人如狂者, 血證諦也, 抵當湯主之. 又傷寒有熱, 小腹滿悶, 應小便不利. 今反利者, 爲有血也, 宜抵當湯. 又陽明證, 其人喜忘者, 必有畜血, 屎雖鞕, 大便反易, 其色必黑, 宜抵當湯下之. 又病人無表裏證, 發熱至七八日, 熱則消穀善饑, 至六七日不大便者, 有瘀血, 宜抵當湯主之. 仲景立此數方治畜血, 而云小便自利, 乃血證諦也. 病人本因瘀熱結在膀胱, 卽小便不利, 但血逢瘀熱淖溢而併走於下, 遂積聚於下焦, 血積旣多, 陽氣乃極, 極則必反. 陽氣旣消, 陰乃來復, 血遇陰氣凝結如豚肝, 其血常冷, 膀胱爲冷血所氷, 乃滲漉易過, 卽小便自利也. 故仲景曰, 小便自利, 血證諦也.

((LV))	ZZ
((OR))	病人有畜血證, 若現餘證而小便未利, 是陽氣尙盛而血未足也. 卽未可便投湯丸治之, 候小便利, 乃可投藥.

((LV))	ZZ
((OR))	凡治畜血證, 抵當湯丸方中皆用蝱蟲․水蛭及桃仁之類, 盡是破血藥, 若非此藥則不能下之. 今之用者往往投之太過, 葢爲不審其病之輕重與其人之老少强弱也. 如遇畜血證與仲景方對, 卽可全用其法治之. 若病勢少輕, 人又老弱, 倣傚抵當湯丸, 別用破血藥治之, 亦可知此變通, 庶免後患. 　熙寧五年壬子, 長安縣君李氏, 年六十餘. 自來瘦弱, 患傷寒病至第九日變成畜血來召. 及到胗之, 兩手脈沈遲細力微, 膚冷, 小腹滿, 昏迷不省人事. 再三詢其所由來, 其主病者云, 自得病後服發汗藥, 至第六日喜妄, 發狂, 至第八日身體冷, 臍下滿, 昏迷失次. 旣得此言, 知爲畜血證矣. 又問病人曾遺小便否. 曰, 病後小便常不利. 愚甚疑之. 因用紙針內其兩鼻中, 遂嚏數聲. 及令驗之, 小便已自利. 余謂向來小便不利者, 因其年老氣弱不能降下也. 若端坐候, 小便自利, 不以法驗之, 豈不後時也. 但血雖積聚日多, 若投仲景抵當湯丸, 慮藥勢太過. 血下之後, 尙有藥之餘力, 因而損壞臟腑, 變成血痢, 大爲後患. 愚因別立地黃湯主之. 連投之, 其血大下, 次日乃愈. 　元豐四年辛酉, 親戚孫氏, 姙娠第八月患傷寒, 至五六日熱極, 第七日墮胎, 不及半日惡露遂絶, 至中夜臍下滿, 喜妄, 譫語. 至次日兩手脈沈細數, 膚冷, 小便自利, 此畜血證具也. 但病人年少, 血氣充盛. 又因産畜血, 深慮仲景抵當湯力薄. 別處生漆湯, 令服三次, 共服藥一升半. 其血乃下, 痛遂愈. 今之醫者治畜血病, 依仲景方投抵當湯丸. 若病熱輕及病人年老氣弱, 其血大下之後, 病雖得愈, 往往下血不止. 何况太平之人, 五臟柔脆, 苦不任蝱蟲․水蛭之藥, 非仲景藥之過也. 乃醫者不審其時代, 又不量病人之强弱也. 若叅酌其病, 能倣傚抵當湯丸方, 別立藥治之, 卽免病人後患矣. 今人纔見畜血, 將謂不可調治, 卽將抵當湯丸倍増而投之, 或連綿而投之. 畜血雖出, 而蝱蟲․水蛭勢力未盡, 遂損壞腸胃, 日夕㽲痛, 下血不止. 至於不救者, 十中八九矣. 醫者旣見病人下血, 云是藏毒, 尙不知自己投藥太過之罪也. 又盛衰論篇云, 胗有十度, 形度․脈度․藏度․肉度․筋度․兪度․陰․陽․氣․血, 人病自具. 注云, 胗備盡陰陽虛盛之理, 則人病自知之. 又五常政大論篇云, 大毒治病, 十去其六, 常毒治病, 十去其七, 小毒治病, 十去其八, 無毒治病, 十去其九. 無使過之, 傷其正也. 若醫者能叅酌藥力, 量病投之, 乃爲良工矣. 病人七八日以後, 兩手脈沈遲細微, 膚冷, 臍下滿, 或喜, 或妄, 或狂躁, 大便實而色黑, 小便自利者, 此畜血證也. 若年老及年少氣虛弱者, 宜地黃湯主之.

((LV))	Z0
((OR))	地黃湯

((LV))	Z2
((OR))	生地黃[sm/自然汁一升, 或末二兩重]   生藕[sm/自然汁, 如無, 用小薊汁半升, 再無, 用小薊末一兩]   蝱蟲[sm/二十箇, 去足翅, 麸炒黃]   桃仁[sm/半兩]   藍葉[sm/一握, 切, 令乾作末]   水蛭[sm/十箇, 麸炒]   乾漆[sm/半兩, 炒煙盡]   大黃[sm/一兩, 剉, 如骰子大]

((LV))	Z2
((OR))	右藥入水三升半, 慢火熬, 及二升以來放冷, 分三服. 投一服, 至半日許, 血未下, 再投之. 此比抵當丸力勢甚輕, 如無地黃與藕汁, 計升數添水同煎.

((LV))	ZZ
((OR))	病人七八日後, 兩手脈沈細而數, 或關前脈力大, 臍下滿, 或狂走, 或喜妄, 或譫語者, 不大便, 小便自利. 若病人年少氣實, 血凝難下, 恐抵當湯丸力不能及之, 宜生漆湯主之.

((LV))	Z0
((OR))	生漆湯

((LV))	Z2
((OR))	生地黃[sm/汁一升, 如無, 用三兩半]   大黃[sm/二兩, 剉]   犀角[sm/半兩]   桃仁[sm/三十箇]

((LV))	Z2
((OR))	右藥用水三升, 好酒一升, 慢火熬及三升以來, 傾出, 濾去滓, 再入鍋內, 點生光漆兩半, 再熬至二升, 卽住火, 淨濾, 去滓, 放冷, 分作三服, 每投一服. 候半日許, 血未下, 再投一服. 候血下, 卽止後服. 如無生地黃汁, 更添水一升同煎. 陰黃證篇

((LV))	ZZ
((OR))	傷寒病發黃者, 古今皆爲陽證治之. 往往投大黃․梔子․蘖皮․黃連․茵陳之類, 亦未嘗得十全. 愚每於懷․衛二郡, 其病傷寒人有黃證, 風俗相傳, 多以新汲水浴之. 其病有愈者, 有不愈者. 又於邢․磁二郡間, 病傷寒人有黃證, 風俗相傳, 以熱湯浴之. 或以湯漬布搭其胷腹, 或以湯盛瓢中, 坐在臍下熨之. 其病亦有愈者, 有不愈者. 其醫流莫能知其不愈之故. 見此二端, 愚深惑之. 且黃病旣爲陽證, 何故以湯浴之. 旣有得愈者, 豈不謂治黃病有證者乎. 嘗遍討諸醫書, 並無熱藥治黃病及無治陰黃法. 且仲景治傷寒論辨陽明病脈者, 傷寒發汗已, 身目爲黃, 所以然者, 寒濕在裏不觧故也, 不可以下之, 於寒濕中求之. 仲景只云, 於寒濕中求之, 卽不曾別立方藥. 後有傷寒類要治黃疸門中, 夫熱發黃已久, 變成桃花色, 心下有堅, 嘔逆, 不下飮食, 小便極赤少, 四肢逆冷, 脈深沈極微細遲者, 不宜服茵陳湯. 使下必變噦也, 宜與大茵陳湯除大黃, 與生地黃五兩. 服湯盡, 消息看脈小浮出, 形小見, 不甚沈微, 便可治也. 脈浮見者, 黃當明, 不復桃花色. 浮, 指下自覺也. 此類要中但只云脈浮大可治, 脈沈細不可治. 又於本卷治陰黃門中, 病源陰黃候, 陽氣伏, 陰氣盛, 熱毒加之, 故身面色黃, 頭疼而不發熱者, 名爲陰黃也. 論中雖稱陽伏陰盛, 卽可服茵陳散. 方內却用茵陳․大黃․梔子․黃連․紫雪之類, 亦皆寒藥, 却與本病相違. 且陰黃者, 乃心病也. 心火爲濕所折, 卽遍身發黃, 與傷寒黃病異矣. 傷寒病發黃, 本自脾弱, 水來凌犯. 又胃中空虛而變爲黃, 是與陰黃不同耳. 病人始於二三日, 務求汗下爲勝. 或服發汗溫中藥太過, 加以厚衣葢覆, 仍於陰濕不通風處坐卧. 或以火刼之, 變爲黃病, 此乃陽黃也. 當投寒藥以治之, 藥證仲景論中悉具. 病人三五日後, 服下藥太過, 虛其脾胃, 亡津液, 引水漿, 脾土爲陰濕加之, 又與暑相會, 至第六七日變爲黃病, 此乃陰黃也. 當投湯藥治之, 治法具在後說.

((LV))	ZZ
((OR))	病人六七日, 兩手脈沈遲微細, 肢體逆冷, 皮有粟起, 時或嘔吐, 舌上白胎, 身發黃, 煩躁, 欲於泥水中卧, 小便赤少. 醫者見病人黃生, 更不審察脈理, 便投寒藥, 其病愈甚. 愚因是而別撰成治陰黃病證幷方六七首, 凡十餘年不逢病陰黃者, 自疑無憑. 元豐二年己未六月中, 淦陽人趙宗顔病傷寒, 至六七日發黃來召. 及到胗之, 其脈沈細遲無力, 皮膚涼, 發躁, 欲於泥水中卧, 喘嘔, 小便澁. 再三問病人曰, 得非服下藥太過乎. 病人曰, 然. 予見此深喜之, 此乃陰黃也. 先投茵陳橘皮湯, 不及劑, 喘嘔止. 次日投小茵陳湯半劑, 脈微出, 不欲於泥水中卧. 次日又投茵陳附子湯半劑, 四肢發熱, 小便二三升, 當日中大汗. 　元豐五年壬戌五月中, 淦陽趙塤秀才病傷寒, 亦是醫者投下藥太早, 又投觧利涼藥過劑, 至六七日轉發黃病, 至第七日來召. 及到胗之, 兩手寸脈不見, 關尺脈沈遲細微, 腹滿, 小便澁, 四肢遍身冷, 面如桃花, 一身盡黃. 先投茵陳茯苓湯半劑, 小便得利. 次服茵陳四逆湯, 脈出, 四肢熱, 目中黃先退, 次日大汗. 當年似此證者十餘人, 不能一一寫錄. 愚向日所思, 陰黃病處方六首, 初慮不能爲用, 今旣治數人皆得中病, 不可不傳焉.

((LV))	ZZ
((OR))	傷寒病, 嘗校之. 每遇太陽或太陰司天歲, 若下之太過, 往往變成陰黃. 何故如是. 葢因辰戌歲, 太陽寒水司天, 寒化太過, 卽水來犯土. 丑未歲, 太陰濕土司天, 土氣不及, 卽脾氣虛弱, 又水來凌犯多變. 斯證也, 醫者宜審察之.

((LV))	ZZ
((OR))	茵陳茯苓湯, 治病人五六日, 脈沈細微, 身溫, 四肢冷, 小便不利, 煩躁而渴者.

((LV))	Z2
((OR))	茯苓   桂枝[sm/各一兩]   豬苓[sm/三分]   滑石[sm/兩半]   茵陳蒿[sm/二兩]

((LV))	Z2
((OR))	右爲末, 水四升, 煮取二升. 去滓, 放溫, 分作四服. 如脈未出, 加當歸半兩.

((LV))	ZZ
((OR))	茵陳橘皮湯, 治病人脈沈細數, 身熱, 手足寒, 喘嘔, 煩躁不渴者.

((LV))	Z2
((OR))	橘皮   生薑   茵陳蒿[sm/各一兩]   白朮[sm/一分]   半夏   茯苓[sm/各半兩]

((LV))	Z2
((OR))	右爲末, 水四升, 煮取二升. 去滓, 放溫, 分爲四服.

((LV))	ZZ
((OR))	小茵陳湯, 治病人脈沈細遲, 四肢及遍身冷.

((LV))	Z2
((OR))	附子[sm/一箇, 破作八片]   甘草[sm/一兩]   茵陳蒿[sm/二兩]

((LV))	Z2
((OR))	右爲末, 水二升, 煮取升半, 去滓, 放溫, 分作三服.

((LV))	ZZ
((OR))	茵陳四逆湯, 治病人脈沈細遲, 肢體逆冷, 腰以上自汗出.

((LV))	Z2
((OR))	甘草   茵陳蒿[sm/各二兩]   乾薑[sm/兩半]   附子[sm/一箇, 破八片]

((LV))	Z2
((OR))	右爲末, 水四升, 煮取二升. 去滓, 放溫, 作四服.

((LV))	ZZ
((OR))	茵陳附子湯, 治病人服茵陳四逆湯, 身冷, 汗出不止者.

((LV))	Z2
((OR))	附子[sm/二箇, 破八片]   乾薑   茵陳蒿[sm/各兩半]

((LV))	Z2
((OR))	右爲末, 水二升, 煮取升半. 去滓, 放溫, 分作三服.

((LV))	ZZ
((OR))	茵陳茱萸湯, 治病人附子湯證尙未退及脈伏者.

((LV))	Z2
((OR))	吳茱萸   木通[sm/各一兩]   乾薑   茵陳[sm/各兩半]   當歸[sm/三分]   附子[sm/二箇, 作八片]

((LV))	Z2
((OR))	右爲末, 水四升, 煮取二升. 去滓, 放溫, 分作四服.

((LV))	BB
((OR))	勞復證篇

((LV))	ZZ
((OR))	傷寒病大汗後, 餘熱未盡, 或飮酒, 或食肉, 或喫熱食太過, 與熱毒相逢, 便成勞復之患. 熱論篇曰, 熱病已愈, 時有所遺者何也. 歧伯曰, 諸遺者, 熱甚而强食, 故有所遺. 若此者, 皆病已衰而熱有所藏, 因其穀氣相薄, 兩熱相合, 故有所遺也. 帝曰, 治遺奈何. 歧伯曰, 視其虛實, 調其逆從, 可使必已矣. 又歧伯曰, 病熱少愈, 食肉則復, 多食則遺, 此其禁也. 注云, 是所謂戒食勞也. 熱雖少愈, 猶未盡除, 脾胃氣虛, 未能消化, 內堅食駐, 故熱復生. 復, 謂復舊病也. 仲景傷寒論, 大病差後, 勞復者, 枳實梔子湯. 又傷寒差已後, 更發熱, 小柴胡湯主之. 脈浮, 以汗觧之. 脈沈實, 以下觧之. 又大病差後, 喜唾, 久而不了了, 胷上有寒, 當丸藥溫之, 宜理中丸.

((LV))	ZZ
((OR))	病人大病差後勞復者, 多是因熱所致, 卽再成傳汗之疾. 其間有胃中寒者, 只可與溫中藥, 卽更不傳汗也. 溫中藥者, 可用溫中篇內七物理中丸, 或溫中湯可也. 病人大病後勞復者, 纔三二日以後, 脈沈實, 若寸脈差大於關尺脈, 或寸關尺脈三部力停, 皆可下之. 况勞復病只有失下, 並無下之太早, 亦無下之太過, 何者. 葢胃中有瘀熱在也. 更與熱飮食相合, 若下之晩及下藥力少時, 雖得汗, 汗罷必成勞復, 至於三四發也.

((LV))	ZZ
((OR))	病人二三日以後, 服下藥畢, 至第八九日未汗, 纔見有證, 卽便宜下之. 不可候時也. 凡治勞復患, 投下藥不得與傷寒初受病人一法治之也.

((LV))	ZZ
((OR))	病人若因飮食所勞傷, 復至第二三日, 兩手脈沈實有力, 或寸脈力大於關尺脈, 或胷已上濈然汗出者, 當急下之, 宜大承氣湯. 如一服下利未快, 卽再作調胃承氣湯服之. 並用仲景方.

((LV))	ZZ
((OR))	病人勞復, 三四日以後, 兩手脈沈數大有力, 或發熱․煩躁․咽乾而渴, 或面塵․齒垢, 或目中及遍身皆發黃者, 宜丹砂丸主之.

((LV))	Z0
((OR))	丹砂丸

((LV))	Z2
((OR))	丹砂[sm/水飛過]   馬牙硝[sm/各半兩]   砂石[sm/一兩]   麥門冬[sm/去心]   犀角[sm/各三錢]   金箔[sm/方寸許, 三十片]   牛黃[sm/一錢]

((LV))	Z2
((OR))	右合硏匀, 用濕紙裹爛粳米飯, 於溏火內燒, 紙乾爲度, 和前藥丸如彈子大. 每服一丸, 砂糖水化下. 如黃甚者, 煎茅根湯, 放冷, 入砂糖一塊如棗大, 同化下. 如黃未退, 來日再服之.

((LV))	ZZ
((OR))	病人用承氣湯下之後, 至四五日, 兩手脈沈數有力, 或潮熱, 或譫語者, 更宜下之, 或再投承氣湯. 又謂胃中若不甚實, 宜用丹砂散下之.

((LV))	Z0
((OR))	丹砂散

((LV))	Z2
((OR))	丹砂[sm/一粒]   膩粉[sm/一錢, 氣弱年老人減半]

((LV))	Z2
((OR))	右合硏匀, 用桃柳心共一把許, 細切, 硏爛, 紐取自然汁. 入砂糖一塊如棗大, 更入新汲水, 通前成半盞, 化前藥下之. 如經一晝夜不利動, 再作服之. 此藥奇妙, 不得與尋常下藥爲比也. 如冬月無桃枝․柳條, 用生地黃一兩․剉碎, 水一升, 煎取半升化藥服. 凡中諸藥毒者, 用新銅錢一個, 口內含之一二時辰許. 如錢色黑是中毒, 驗也. 用丹砂一粒, 膩粉一錢, 砂糖一塊如棗大, 同硏匀. 以藍葉取自然汁化下. 日一服, 重者不過三服, 當下血如豚肝也. 如無藍葉汁, 只用藍葉末三錢匕, 入在藥內, 以東流河水同調下. 　凡小兒陽癎, 潮搐, 涎盛及角弓反張者, 量大小, 每用丹砂丸一粒, 分作三服, 只用砂糖水化下. 如要利動, 每服入膩粉, 量少許, 同化下. 此藥極有神效, 今特錄示諸病于此者, 恐醫流悮治傷寒汗下․畜血․黃病及勞復也.

((LV))	XX
((OR))	傷寒微旨論卷下

((LV))	OO
((OR))	後序

((LV))	ZZ
((OR))	愚閒覽賈祐輩治傷寒病之說, 未嘗不廢卷而嘆焉. 其間全不明脈之寸尺, 有陰陽虛盛之端. 證有淺深, 分溫觧汗下之趣. 深昧歲中之氣候, 不分藥力之輕重, 而醫者家傳執爲良法. 若病人逆從遇治, 卽陷橫殃. 此去仲景之意亦已遠矣. 因玆別撰成傷寒微旨論二卷, 共二萬餘言. 以文理疎畧, 意識淺昧, 雖不足助知者之觀, 但竊通其俗用耳. 但今之醫流, 十中八九爲俗人所主也. 其先進名醫勿爲輕笑, 葢向趣不同, 後進好學者, 幸少留心, 庶病無壞證. 其間雖有誤改仲景傷寒論內一二法, 非敢好異, 固欲更張, 但少明其傳寫謬妄爾. 韓祗和再序.

