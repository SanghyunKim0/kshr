//20.12.28. 김진웅 의견  :  확장한자 - 𧏾
//
((LV))	AA
((OR))	傷寒百問卷一

((LV))	XX
((OR))	宋奉議卽醫學博士朱肱著

((LV))	OO
((OR))	傷寒百問序

((LV))	ZZ
((OR))	傷寒諸家方論不一, 獨伊尹․仲景之書, 猶六經也. 其餘諸子百家, 時有一得, 要之不可爲法. 又況邪說妄意, 世業名家, 規利雖厚, 因果歷然. 特以伊尹湯液․仲景經絡, 常人難曉. 士大夫又以藝成而下, 恥而不讀, 往往倉卒之際, 束手待盡, 卒歸之於命而已. 世人知讀此書者亦鮮, 縱欲讀之, 又不曉其義, 況又有好用凉藥者, 如附子․硫黃, 則笑而不喜用. 雖隆冬使人飮冷, 服三黃圓之類. 有好用熱藥者, 如大黃․芒硝, 則畏而不敢使. 雖盛暑勤人灸煆․服金液丹之類, 非不知罪福, 偏見曲說, 所趣者然也. 陽根於陰, 陰本於陽, 無陰則陽無以生, 無陽則陰無以化. 是故春時氣溫, 當將理以凉, 夏月盛熱, 當食以寒, 君子扶陰氣以養陽之時也. 世人以爲陰氣在內, 反抑以熱藥, 而成瘧痢․脫血者多矣. 秋時氣凉, 當將息以溫, 冬時嚴寒, 當食以熱, 君子扶陽氣以養陰之時也. 世人以陽氣在內, 乃抑以凉藥, 而成吐痢․腹痛者多矣. 伐本逆根, 豈知天地之剛柔, 陰陽之逆順, 求其不夭橫也難矣. 偶有病家, 曾畱意方書, 稍別陰陽, 知其熱證, 則召某人, 以某人善醫陽病, 知其冷證, 則召某人, 以某人善醫陰病, 往往隨手全活. 若病家素不曉者, 道{■=聽@}泛請, 委而聽之, 近世士人如高若訥․林億․孫奇․龎安常皆惓惓於此, 未必章句之徒不誚且駭也. 僕因間居, 作爲此書, 雖未能盡窺伊尹之萬一, 庶使天下之大, 人無夭伐, 老不哭㓜. 士大夫易曉而喜讀, 漸浸積習, 人人尊生, 豈曰小補之哉. 仲尼曰, 吾少也賤, 故多能鄙事. 學者不以爲鄙, 然後知余用意在此而不在彼. 大觀元年正月日前進士朱肱序

((LV))	BB
((OR))	第一問 均是傷寒也, 冬謂之傷寒, 春謂之溫病, 夏謂之熱病, 何也. 

((LV))	ZZ
((OR))	冬時嚴寒, 中而卽病, 名曰傷寒. 其不卽病者, 寒氣藏於腦巨下, 風府之上, 靈道之間, 至春夏陽氣王, 與寒毒薄, 下流兩腠, 隨流注經, 其候與冬時卽病無異. 但因春溫氣而發名曰溫病, 因夏暑氣而發名曰熱病, 故太醫均謂之傷寒也. 

((LV))	BB
((OR))	第二問 傷寒一二日, 發熱惡寒, 頭項痛, 腰脊强, 何以知太陽經受病. 

((LV))	ZZ
((OR))	足太陽膀胱經腎與膀胱爲合, 故足少陰與足太陽爲表裏. 從目內眥上頭, 連於風府, 分爲四道下項, 幷正別脉上下六道以行於背, 與身爲經. 太陽之經爲諸陽主氣, 或中寒邪, 必發熱而惡寒, 緣頭項腰脊是太陽經所過處. 今頭項痛, 身體疼, 腰脊强, 其脉尺寸俱浮者, 故知太陽經受病也. 

((LV))	Z0
((OR))	問曰, 太陽受病, 其治法如何. 

((LV))	ZZ
((OR))	太陽病, 頭疼發熱, 汗出惡風, 宜桂枝湯之類, 應解散而藥宜用桂枝者. 太陽病, 頭痛發熱, 無汗惡寒, 宜麻黃湯之類, 應解散而藥宜用麻黃者. 二者均爲解散, 正分陰陽, 不可不愼也. 仲景所謂无汗不得服桂枝, 有汗不得服麻黃, 常須知此, 勿令誤也. 太陽病, 自汗, 四肢拘急, 難以屈伸, 若小便難者, 可桂枝湯內加附子一分服之. 若小便數者, 愼不可行桂枝也, 宜服芍藥甘草湯. 若誤行桂枝附子攻表, 便咽乾, 煩躁, 厥逆, 嘔吐, 作甘草乾姜湯與之止吐, 以復其陽氣. 若厥愈, 足溫, 更作芍藥甘草湯與之, 其脚卽伸. 若胃氣不和, 譫語者, 少與調胃承氣湯, 微溏則止其譫語. 葢芍藥甘草湯主脉浮, 自汗, 小便數者. 寸口脉浮爲風, 大爲虛, 風則生微熱, 虛則兩脛攣. 小便數, 仍汗出, 爲津液少, 故不可必用桂枝, 宜服芍藥甘草湯補虛退風熱, 兼此湯通治誤服桂枝後病證仍存者. 大抵桂枝湯難用, 須是子細. 假如中風, 自汗, 脉浮而弱, 設當行桂枝湯, 後無桂枝脉息證候而煩者, 亦不可再與也, 宜消息之. 

((LV))	BB
((OR))	第三問 傷寒二三日, 身熱, 目疼, 鼻乾, 不得臥, 何以知陽明經受病. 

((LV))	ZZ
((OR))	足陽明胃經脾與胃爲合, 故足太陽與陽明爲表裏. 從鼻起夾於鼻, 絡於目, 下咽分爲四道, 幷正別脉六道上下行腹綱維於身. 葢諸陽在表, 陽明主肌肉, 絡於鼻, 故病人身熱, 目疼, 鼻乾, 不得臥.[sm/胃中寒, 故不得臥也.] 其脉尺寸俱長者, 知陽明經受病也. 

((LV))	Z0
((OR))	問曰, 陽明受病, 其治法如何. 

((LV))	ZZ
((OR))	陽明在三, 有太陽之陽明, 有少陽之陽明, 有正陽之陽明也. 太陽之陽明者, 本太陽病, 若發汗․若下․若利小便, 此亡津液, 胃中乾燥, 因轉属陽明也. 少陽之陽明者, 本傳到少陽, 因發汗, 利小便已, 胃中燥實, 大便難也. 正陽之陽明者, 病人本風盛氣實, 不在亡津液, 便陽盛胃實也. 三陽明俱宜下, 唯惡寒及中寒爲病在經, 與太陽合病属表, 可發其汗. 葢太陽與陽明合病, 脉必浮大而長, 外證必頭疼․腰痛․肌熱․目痛․鼻乾也. 脉浮大者, 太陽也, 長者, 陽明也, 頭疼腰痛者, 太陽也, 肌熱․目痛․鼻乾者, 陽明也. 今言二三日傳陽明者, 若尙惡寒, 便可用升麻湯汗之. 若不惡寒, 手足熱, 汗出者, 白虎湯解利之. 若大便硬, 或讝語者, 胃家實也, 可用調胃承氣下之. 二陽有合病, 有倂病, 脉浮大而長, 頭痛․腰痛․肌熱․目疼․鼻乾者, 合病也. 太陽初得病時, 發其汗, 汗先出不徹, 因轉属陽明. 續自微汗出, 不惡寒者, 併病也. 大抵病人雖有陽明證, 若其人面赤色, 煩躁, 短氣, 但坐而脉濇者, 是太陽證不罷, 陽氣拂鬱在表不得越散, 當更用麻黃湯, 發其汗則愈. 仲景所謂, 以汗出不徹故也. 又問, 陽明有中風, 其證如何. 病人脉弦浮數, 能食, 口苦, 咽乾, 腹滿, 微喘, 發熱惡寒, 或嗜臥, 身黃, 小便難, 潮熱而噦者, 是陽明中風也, 可與小柴胡湯. 

((LV))	BB
((OR))	第四問 傷寒三四日, 胸脅痛而耳聾, 何以知少陽經受病.

((LV))	ZZ
((OR))	足少陽膽經肝與膽爲合, 故足厥陰與足少陽爲表裏. 起目外眥, 絡於耳, 分爲四道, 下欫盆, 循於脇, 幷正別脉六道上下, 主經管百節, 流氣三部, 故病人胸脇痛而耳聾. 黃帝鍼經曰, 邪在肝則兩脇痛. 又曰, 膽脹者, 脇下痛, 口中苦, 善太息, 或口苦咽乾, 或往來寒熱而嘔, 其脉尺寸俱弦者, 知少陽經受病也. 

((LV))	Z0
((OR))	問曰, 少陽受病, 其治法如何. 

((LV))	ZZ
((OR))	仲景曰, 太陽病不解, 轉入少陽, 脇下鞭滿, 乾嘔不能食, 往來寒熱, 尙未可吐下, 診其脉弦緊者, 小柴胡主之. 葢少陽受病, 口苦․咽乾․目眩. 仲景少陽證, 唯小柴胡方解表. 

((LV))	BB
((OR))	第五問 傷寒四五日, 腹滿而嗌乾, 手足自溫, 或自利不渴, 或腹滿時痛, 何以知太陰經受病. 

((LV))	ZZ
((OR))	足太陰脾經, 爲三陰之首, 其脉布於脾胃, 絡於嗌喉, 故病人腹滿而嗌乾, 尺寸俱沉細者, 知太陰經受病也. 

((LV))	Z0
((OR))	問曰, 太陰受病, 其治法如何. 

((LV))	ZZ
((OR))	傷寒手足必微冷, 若手足自溫者, 係太陰也, 自利不渴, 属太陰也, 腹滿時痛, 属太陰也, 自利不渴者, 藏寒也, 當溫之, 宜四逆湯․理中湯也. 腹滿脉浮者, 可桂枝微發汗, 腹痛者, 桂枝加芍藥一倍, 痛甚者, 加大黃也. 

((LV))	Z0
((OR))	又問, 古人以四日太陰證, 病在胸膈, 可吐而食, 何也.

((LV))	ZZ
((OR))	答云, 不然, 有太陰證, 脉大而胸滿多痰者, 可吐之, 脉大而無吐証者, 可汗而已. 大抵三日已上, 氣浮上部, 塡塞心胸, 頭疼胸滿, 或多痰涎, 當吐之也. 

((LV))	BB
((OR))	第六問 傷寒五六日, 口燥舌乾而渴, 口中和而惡寒, 何以知少陰經受病. 

((LV))	ZZ
((OR))	足少陰腎經, 其脉起於小指之下, 斜趣足心. 別行者, 入跟中, 上至股內後廉貫腎絡膀胱. 直行者, 從腎上貫肝膈, 入肺中, 繫舌本. 傷寒熱氣入於藏, 流於少陰之經. 少陰主腎, 腎惡燥, 故渴而引飮. 又經發汗․吐下已後, 臟腑空虛, 津液枯竭, 腎有餘熱, 亦渴, 故病人口燥舌乾而渴, 其脉尺寸俱沉者, 知少陰經受病也. 

((LV))	Z0
((OR))	問曰, 少陰受病, 其治法如何. 

((LV))	ZZ
((OR))	少陰病, 口燥舌乾者, 急下之. 若不口燥舌乾而脉沉者, 急溫之, 宜四逆湯也. 太陰․厥陰皆不惡寒, 只少陰有惡寒之證, 不可不知也. 少陰病, 得之一二日, 口中和, 其脊惡寒者, 宜著炙幷附子湯也. 若少陰病, 惡寒而倦, 手足溫者, 小建中湯. 若惡寒而倦, 時時自煩, 不欲厚衣, 用大柴胡主之, 無不愈者. 大率陰證不宜發汗, 然少陰病始得之, 反發熱脉沉者, 須用麻黃細辛附子湯微汗之. 及少陰病初得二三日, 常見少陰證, 無陽證者, 亦須少發汗, 宜麻黃附子甘草湯也. 夫脉沉細數, 病在裏, 不可發汗, 此大畧之言耳. 風寒中人, 與營衛相薄而發熱, 又未曾行諸汗藥, 雖無證, 須少汗解逐之. 王叔和曰, 表中風寒入裡則不消, 故知初病脉沉細數, 雖裡不消. 本表中風寒, 須用溫藥少汗而解矣. 仲景少陰藥, 惟有麻黃細辛附子湯․麻黃附子甘草湯, 葢爲此也. 

((LV))	BB
((OR))	第七問 傷寒六七日, 煩滿而囊縮, 何以知厥陰經受病. 

((LV))	ZZ
((OR))	足厥陰肝經, 厥者, 盡也. 靈樞曰, 亥爲左足之厥陰, 戍爲右足之厥陰, 兩陰俱盡, 故曰厥陰. 夫陰盡爲晦, 陰出爲朔. 厥陰者, 以陰盡爲義也, 其脉循陰器而絡於肝. 肝者, 筋之合, 聚於陰器, 而絡於舌本也. 脉弗營則筋急, 筋急則引舌與卵, 故唇靑舌卷而卵縮. 凡病人煩滿而囊縮, 其脉尺寸俱微緩者, 知厥陰經受病也. 

((LV))	Z0
((OR))	問曰, 厥陰受病, 其治法如何. 

((LV))	ZZ
((OR))	厥陰病, 其脉微浮爲欲愈, 不浮爲未愈, 宜小建中湯. 脉浮緩者必囊不縮, 外證必發熱惡寒似瘧, 爲欲愈, 宜桂枝麻黃各半湯. 若尺寸俱浮短者, 必是囊縮, 毒氣入藏, 宜承氣湯下之. 大抵傷寒六七日, 傳厥陰, 肝木必移氣尅於脾土, 再受賊邪, 則五藏六腑皆因而危殆, 營衛不通, 耳聾囊縮, 不知人而死矣, 速用承氣湯下之, 可保五死一生. 勿從容, 極救令病人水槳不入, 湯液不下, 无可奈何也. 素問曰, 脾熱病, 則五臟危. 又云, 土敗木賊則死. 若六七日傳厥陰, 脉得微緩微浮, 爲脾胃脉也. 故知脾氣全, 不再受尅, 則邪無所容, 否極㤗來, 營衛將復, 水升火降, 則寒熱作而大汗解矣. 

((LV))	BB
((OR))	第八問 古人云, 三日已前當汗, 三日已後當下, 何也. 

((LV))	ZZ
((OR))	黃帝曰, 未滿三日者, 可汗而已, 其滿三日者, 可泄而已. 此大畧之言也. 病人有虛有實, 邪氣傳受, 遲速不等, 豈可拘以日數. 仲景曰, 日數雖多, 但有表證而脉浮大數, 猶宜發汗, 日數雖少, 卽有裏證而脉沉細數, 猶宜下之. 正應隨脉以汗下之, 又況六氣之邪氣虛入經, 自脊得之, 則入太陽, 或入少陰, 緣少陰有伏脉. 在背自面感之, 則入陽明之類, 不必皆始於太陽. 兼寒邪有首尾, 止在一經, 或問傳一二經, 不可以一理推, 但㨿脉與外證治之, 此活法也. 假令有人脉浮, 頭項强痛, 發熱惡寒, 每日如此, 不以日數多少, 正是太陽經受之, 其餘經絡皆倣此. 大抵傷寒, 憑脉與外證以汗下之. 若過日多, 脉尙浮大數, 按之不足者, 責太陽也, 可發汗而愈, 若按之實者, 汗之必死, 須下之而愈也. 若始得病, 脉沉細數, 外證或腹滿咽乾, 或口燥舌乾而渴, 爲正責, 属裡, 可下之而愈, 若無此證, 但發熱頭疼者, 誤下必死, 須行麻黃附子甘草湯少發汗, 此皆仲景之玄旨也.

((LV))	BB
((OR))	第九問 傷寒只傳足經, 不傳手經, 何也. 

((LV))	ZZ
((OR))	手足各有三陰三陽, 合爲十二經. 在手背者爲陽, 属表, 爲府, 在手掌裡者爲陰, 属裡爲臟, 足經皆倣此. 素問熱論亦只說足三陰三陽受病. 巢氏言一日太陽属小腸, 誤矣. 又問, 今大便硬, 豈非大腸受病耶. 此胃實, 故大便硬耳. 靈樞論傷寒受病有標本, 以先受病爲本, 傳者爲標. 足太陽爲諸陽, 主氣最在外. 三日已前, 足之三陽受病, 在其肌, 而手之三陰, 在其膈. 三日已後, 足之三陰受病, 在其膈, 而手之三陽在其肌. 傳竟再受, 亦始於足太陽也.[sm/足之太陽者, 陰中之少陽也. 足之太陰者, 陰中之太陽也. 足之三陽, 從頭走足. 足之三陰, 從足走腹.]

((LV))	BB
((OR))	第十問 素問曰, 傷於寒則爲病熱, 熱雖甚, 不死, 何故. 傷寒反爲熱病. 

((LV))	ZZ
((OR))	寒毒流於經絡, 薄於肌膚․毫毛, 畢直玄府不開.[sm/玄府者, 汗空也.] 陽氣不得發散而內鬱結, 故傷於寒反, 轉爲熱也. 歧伯所謂, 寒盛則生熱. 

((LV))	BB
((OR))	第十一問 如何謂之陽虛陰盛, 汗之則愈, 下之則死, 陽盛陰虛, 汗之則死, 下之則愈. 

((LV))	ZZ
((OR))	陰陽盛虛, 非謂分脉尺寸也. 營衛者, 表陽也. 胃府者, 裡陰也. 寒毒爭於營衛之中, 必發熱而惡寒, 尺寸俱浮大, 內必不躁. 設有微煩, 其人飮食欲溫而惡冷, 爲陽虛陰盛也, 汗之則愈, 誤下必死. 若寒毒相薄於營衛之內, 而陽勝陰衰, 極陰變陽, 寒盛生熱也. 陽熱之氣盛則入裏, 熱毒居胃, 水液乾涸, 燥糞結聚, 其人外不惡寒, 必蒸蒸發熱而躁, 甚則讝語, 其脉浮滑而數, 或洪實, 爲陽盛陰虛故也, 須當下之則愈, 誤汗則死. 經曰, 陽虛則外寒, 陰虛則內熱, 陽盛則內熱, 陰盛則外寒, 以此別之. 

((LV))	XX
((OR))	傷寒百問卷一終

((LV))	AA
((OR))	傷寒百問卷二

((LV))	BB
((OR))	第十二問 傷寒與傷風, 何以別之. 

((LV))	ZZ
((OR))	傷寒者, 脉緊而澁, 傷風者, 脉浮而緩. 傷寒者, 無汗, 脉澁故也, 傷風者, 有汗, 脉浮故也. 傷寒者, 畏寒不畏風, 傷風者, 畏風不畏寒. 大抵太陽病者, 必脉浮, 發熱, 惡風, 惡寒也. 惡寒者, 不當風而自憎寒, 惡風者, 當風而憎寒也. 六經皆有傷寒․傷風, 其證各異. 太陽, 脉浮有汗爲中風, 脉緊无汗爲傷寒. 陽明善飢爲中風, 不食爲傷寒. 少陽兩耳聾, 目赤, 胸滿而煩爲中風, 口苦, 咽乾, 目眩爲傷寒. 若三陰傷風無變異形證, 但四肢煩疼, 餘證同三陽也. 問, 傷寒治法如何. 傷寒之候, 脉尺寸俱盛而緊濇, 身體拘急而无汗, 面色慘而不舒, 欲衣偎身惟覺寒, 不可過四體, 如經{■=捶@}撻, 手足指末微厥, 不煩躁, 則麻黃乾葛湯․小荊芥散․麻黃湯․人參順氣散․麻黃圓之類皆可汗之. 然太陽有熱多寒少者, 須子細看脉與證. 浮者, 雖熱多寒少, 自可發汗. 若脉弱, 无陽也, 桂枝二越婢一主之. 熱多寒少而尺脉遲者, 營氣不足, 血少故也, 先以小建中湯加人參最良. 久尙遲, 再作一劑. 或太陽證宜汗, 而其人適失血, 又下利, 則教少與桂枝湯, 使體潤漐漐, 連日當自解. 假如淋家․衄血家, 法不可汗, 亦可以小柴胡之類和解之也. 問, 傷風其治法如何. 傷風之候, 脉浮而緩, 寸大而尺弱, 風至則索索然惡之. 冬月手心․腋下潤, 春夏頭額汗出, 其面光而不惨, 煩躁, 手足不厥, 則桂枝湯․小柴胡湯․萎㽔湯․升麻散․羗活散․獨活散․川芎散之類皆主之. 項背强者, 桂枝湯加葛根也. 裏寒者, 去芍藥加附子[sm/不飮水是也]. 凡發汗後, 汗不止爲漏風, 加附子一箇[sm/炮, 去皮臍]. 太陰證, 腹滿脉浮者, 可服此微發汗. 腹痛者, 加芍藥一倍, 痛甚者, 加大黃也. 傷風當用桂枝而有所避忌者, 如酒家, 及目赤大躁, 唇焦等, 宜用人參葛根石膏三物湯. 大抵桂枝湯自西北二方居人, 四時行之, 無不應驗. 自江淮間, 唯冬及春可行之. 自春末及夏至已前, 桂枝證可加黃芩半兩[sm/謂之陽旦湯也]. 夏至後, 有桂枝證, 可加知母一兩, 石膏二兩, 或加升麻半兩. 若病人素虛寒者, 正用古方, 不在加減也. 

((LV))	BB
((OR))	第十三問 謂傷風見寒脉, 傷寒見風脉, 何也. 

((LV))	ZZ
((OR))	發熱惡寒, 煩躁, 手足溫, 爲中風候. 脉浮緊, 爲寒脉, 是中風見寒脉也. 寒多熱少, 不煩躁, 手足微厥, 爲傷寒候. 脉浮緩, 爲風脉, 是傷寒見風脉也. 中風見寒脉, 傷寒見風脉, 宜服大靑龍湯. 葢大靑龍證脉似桂枝反无汗, 病似麻黃反煩躁是也. 大靑龍湯治病與麻黃湯證相似, 但病尤重, 而又加煩躁者, 用大靑龍湯也. 以中風幷傷寒俱盛, 故靑龍湯添麻黃作六兩, 又似合桂枝湯藥味在內添石膏, 所以爲緊, 此治營衛俱病. 若證不審, 誤用則發汗多傷人.[sm/以其煩躁一證, 故可用大靑龍也.] 大抵感外風者爲傷風, 感寒冷者爲傷寒, 故風則傷衛, 寒則傷營. 桂枝主傷衛, 麻黃主傷營, 靑龍主營衛俱傷也.[sm/風傷衛者, 病在皮膚之間也. 以衛行脉外, 爲陽主外, 皮膚之間, 衛氣之道路故也. 其病淺, 寒傷營者, 寒氣中於肌肉也. 以營行脉中, 爲陰主內, 肌肉之間, 營血之道路故也. 其病深, 所以桂枝與麻黃所施各異, 戒勿誤用, 以有淺深之別, 風寒之殊, 大醫當宜審諦, 大靑龍尤宜愼用. 仲景曰, 脉微弱, 汗出惡風者, 不可服靑龍. 服之則厥逆, 筋惕肉瞤, 此爲逆也. 類纂云, 凡發汗過多, 筋惕肉瞤, 搖動人, 或虛羸之人, 微汗出, 便有此証, 俱宜飮眞武湯以熱之. 虛甚者, 芍藥或量多少與之. 惡熱者, 去附子, 餘依加減法. 仲景制眞武湯乃爲合用桂枝, 却用麻黃之類發汗, 多亡陽, 有此証, 故用眞武湯. 若調理順者, 无此誤也.]

((LV))	BB
((OR))	第十四問 熱病與中暑, 何以別之. 

((LV))	ZZ
((OR))	中暑與熱病, 皆發熱惡寒頭疼, 外證俱同. 但熱病者, 脉洪緊, 中暑者, 脉細數. 甲乙經云, 脉盛身寒, 得之傷寒, 脉虛身熱, 得之傷暑. 葢寒傷形而不傷氣, 所以脉盛, 熱傷氣而不傷形, 所以脉虛. 傷寒卽身體支節痛重, 其脉數中按之而有力, 此是冬月感寒氣深, 至夏發耳. 問, 熱病治法如何. 熱病藥性須帶凉, 不可大溫, 桂枝․麻黃․大靑龍須用加減法. 夏至前, 桂枝加黃芩半兩. 夏至後, 桂枝․麻黃․大靑龍加知母一兩, 石膏二兩, 或加升麻半兩也. 葢桂枝麻黃湯性熱, 夏月服之有發黃․班出之失. 熱病三日外, 與湯不差, 脉勢仍數, 邪氣猶在經絡, 未入藏府者, 與桂枝石膏湯. 此方夏至後, 代桂枝證用. 若加升麻半兩可, 代麻黃靑龍湯用也. 夏月熱病, 七物黃連湯․梔子升麻湯․陽旦湯並主之. 又問, 夏至後皆可行白虎, 是耶. 白虎治中暑與汗後, 一解利藥耳, 一白虎未能駈逐表邪故也. 中暑卽背寒面垢,[sm/其面如塗油. 類纂云, 面垢者, 陽証也. 一名面塵, 若塵垢之著面.] 煩渴․口燥, 但覺倦怠, 四肢却不痛重, 其脉數中按之而無力. 又問, 中暑何故洒然毛聳惡寒. 答曰, 經云四時八風之中人也. 因有寒暑, 寒則皮膚急, 腠理閉, 暑則皮膚腠理開, 開則洒然, 寒閉則熱而悶. 近人多不明中暑, 或作熱病法治之, 多至不救. 或治熱乃如瘟疫法治之以解表, 復用溫熱藥, 必致發黃班出, 更爲畜血, 尤宜戒之. 問, 中暑其治法如何. 仲景曰, 四月以後, 天氣炎熱, 可用竹葉湯․白虎加人參湯. 服湯已, 心下痞者, 属五苓散, 小便利則解. 頭疼․惡心․煩躁者, 五苓散․香薷圓․白龍圓․消毒圓․黃龍圓․大順散主之. 若著熱倒地, 不省人事者, 乾姜橘皮散主之. 覺心下不快者, 便可用承氣湯下之, 然後服陽毒散. 逡巡悶絶不救者, 熱也, 大蒜散主之. 若暑氣伏深, 累取不差, 其人引飮不已者, 酒蒸黃連圓主之. 傷暑痰逆胃悶等疾, 兼治傷寒心熱․煩躁․舌出․面赤而胃寒, 不可服凉藥, 宜服牛膽南星圓. 

((LV))	BB
((OR))	第十五問 難經云, 溫病脉行在諸經, 不知何經之動, 隨其經而取之, 何也.[sm/溫痰謂之天行病, 仲景無方, 外臺千金尙樞密等詳.] 

((LV))	ZZ
((OR))	此言溫病之脉, 謂溫疫也, 非春曰溫病也[sm/不因冬時受病故也]. 四時皆有不正之氣[sm/春夏亦有寒淸時, 秋冬或有暄暑時], 一方內, 長幼患狀率相類者, 謂之時氣是也.[sm/老君神明散, 大治溫疫不相際, 務成子, 螢火圓․聖散子.] 若春應煖而淸氣折之, 則責邪在肝.[sm/三四月, 或有暴寒, 其時陽氣尙弱, 爲寒所折, 病熱猶輕也.] 夏應暑而寒氣折之, 則責邪在心.[sm/五六月, 陽氣已盛, 爲寒所折, 病熱則重.] 秋應凉而反大熱, 抑之, 則責邪在肺.[sm/濕熱相薄, 民多病癉. 癉者, 黃也.] 冬應寒而反大溫, 抑之, 則責邪在腎.[sm/春時陽氣發於冬時, 陽伏寒變爲溫病.] 土無正形, 因火而名, 當隨其經而取之也. 仲景曰, 溫疫與傷寒大異. 葢傷寒者, 傷寒氣而作. 冬溫者, 感溫氣而作. 寒疫者, 暴寒折人, 非觸冒之過. 其治法不同, 所施寒熱溫凉之劑亦異, 不可拘以日數. 發汗吐下, 隨證施行. 要之, 治熱以寒溫而行之, 治溫以淸冷而行之, 治寒以熱凉而行之, 治淸以溫熱而行之, 以平爲期, 不可以過, 此爲大法. 春疫宜用升麻散․水解散․解肌湯, 夏疫宜用調中湯․射干湯․半夏桂甘湯, 秋疫宜用白虎加蒼朮湯․煎茵蔯湯汁調五苓散, 冬疫宜用萎㽔湯也. 

((LV))	BB
((OR))	第十六問 有溫病, 有風溫, 有溫毒, 何以別之. 

((LV))	ZZ
((OR))	溫病有二名, 春月傷寒謂之溫病, 時氣疫癘亦謂之溫病. 冬傷於寒輕者, 夏至以前發爲溫病, 冬傷於寒甚者, 夏至以後發爲熱病. 葢春傷寒爲溫病者, 熱輕故也. 春傷寒曰溫病, 脉數而大散, 但身壯熱, 頭項强, 腰脚痛, 煩熱昏濁者, 小柴胡主之. 加煩躁發渴, 脉實, 大便秘澁者, 小柴胡加大黃也. 虛煩者, 竹葉湯次第服之. 葢治溫病與傷寒, 熱不同故也. 升麻散․解肌湯亦宜服之. 風溫者, 太陽病發熱而渴, 不惡寒爲溫病. 若發汗已, 身灼熱者, 名風溫. 風溫之病, 脉陰陽俱浮, 自汗出, 體重, 其息必喘, 其形不仁, 嘿嘿俱欲眠, 葢其人素傷於風, 因復傷於熱, 風熱相搏, 卽發風溫. 四肢不收,[sm/左傳曰, 風淫末疾.] 頭疼, 身熱, 常汗出不解, 治在足少陰厥陰.[sm/少陰火厥陰風.] 不可發汗, 汗出譫言獨語, 內煩躁擾不得臥, 若驚癎, 目亂無精, 療之者, 復發其汗, 如此死者, 醫殺之也. 風溫不可發汗, 宜萎㽔湯. 風溫身灼熱者, 知母乾葛湯. 風溫加渴甚者, 栝樓根湯或又調中湯去大黃主之. 風溫脉浮身重汗出, 漢防己湯. 風溫痰痺, 頭目昏眩, 四支煩痛, 荊芥散. 溫毒者, 冬時觸冒寒毒, 至春始發, 病初在表, 或已發汗吐下而表證未罷, 毒氣不散, 故發班. 又冬月溫煖, 人感乖戾之氣, 未卽病, 至春或被積寒所折, 毒氣不得泄, 至天氣暄熱, 溫毒始發, 則肌肉班爛, 癮疹如錦紋而咳, 心悶, 但嘔淸汁, 葛根橘皮湯․黑膏黑奴圓․黃連橘皮湯主之. 

((LV))	BB
((OR))	第十七問 有中濕, 有風濕, 有濕溫, 何以別之. 

((LV))	ZZ
((OR))	風雨襲虛, 山澤蒸氣, 則人多中濕. 然有中濕, 有風濕, 有濕溫, 雖並属太陽, 其脉․其證․其治法皆不同. 大抵濕流關節, 須身體煩痛. 其人中濕, 因而傷風, 名曰風濕, 其人傷濕, 因而中暑, 名曰濕溫. 其脉沉緩爲中濕, 脉浮爲風濕, 脉陽濡而弱, 陰小而急爲濕溫, 當別而治之. 中濕者, 一身盡痛, 發熱, 身黃, 小便不利, 大便反快. 至眞要論云, 治濕之法, 不利小便, 非其治也. 五苓散主之.[sm/雖然中濕亦有小便自利者, 仲景治中濕小便自利者, 朮附湯. 小便不利者, 甘草附子湯.] 不宜大發汗, 可用麻黃加朮湯朮附湯也.[sm/濕家雖身疼痛, 不可發其表, 汗出則作痊也.] 風濕者, 是風氣與濕氣相搏, 肢體痛重, 不可轉側, 額上微汗, 不欲去被, 或身微腫, 欲發其汗, 但漐漐[sm/眞立切]身潤, 則風濕俱去. 若大發其汗, 則風氣去, 濕氣在矣.[sm/麻黃杏子薏苡甘草湯․防已黃蓍湯․桂枝附子湯․甘草附子湯․杏仁湯․天門冬湯主之.] 濕溫者, 兩脛逆冷, 腹滿, 頭目痛, 苦妄言, 治在太陰.[sm/脾属土主濕.] 必多汗, 属朮附湯․白虎加蒼朮湯. 不可發汗, 汗出必不能言, 耳聾, 不知痛所, 身靑面色變, 名曰重暍, 如此死者, 醫殺之耳. 

((LV))	BB
((OR))	第十八問 痓病是傷寒所致, 與傷寒相類, 何以別之. 

((LV))	ZZ
((OR))	痓病属太陽經, 葢因傷風又感寒濕而致然也. 外證發熱惡寒, 與傷寒相似, 但其脉沉遲弦細,[sm/甲乙經云, 痓脉沉, 與筋平.] 而項背反張, 强硬口噤, 如發癎之狀, 此爲異耳. 並可與小續命湯, 更察其有汗無汗, 以分剛痊柔痓.[sm/無汗惡寒名剛痓, 有汗不惡寒名柔痓.] 無汗, 葛根湯主之, 有汗, 桂枝加葛根湯{■=主@}之. 若審知剛柔, 胸滿口噤, 其人臥不著席, 脚攣急, 咬齒, 當行大承氣湯也. 又問, 剛柔二痓與陰陽二痙是如何[sm/痓亦作痙]. 陽痙属剛痓, 陰痙属柔痓.[sm/仰目是陽痙, 眼合是陰痓.] 附朮散․桂心白朮散․附子防風散․八物白朮散․桂枝煎主之.[sm/傷寒陰痙節節急硬, 陽痙易差, 陰痙難愈.] 又問小兒驚癎皆發痓, 其治法如何. 小兒驚癎者, 古人謂之陰陽癎. 急驚是陽癎, 慢驚是陰癎. 陽癎属腑, 當用凉藥, 陰癎属臟, 當用溫藥.(溫藥如釣藤小續命湯最妙, 葢有附子故也. 小兒急慢驚, 小便不利, 五苓散尤良.

((LV))	BB
((OR))	第十九問 脚氣近傷寒, 何以別之. 

((LV))	ZZ
((OR))	傷寒只傳足經, 不傳手經. 地之寒暑風濕皆作蒸氣, 足常履之, 遂成脚氣, 所以病證與傷寒相近也. 脚氣之病始得不覺, 因他病乃知. 毒氣入心, 則小腹頑痺不仁, 卽令人嘔吐, 死在朝夕矣. 然終是與傷寒不同者. 孫眞人曰, 卒起脚屈, 弱不能轉動, 有此爲異耳. 要之, 有脚氣之人, 先從脚起, 或先緩弱痛痺,[sm/寒氣勝者爲痛痺. 有寒, 故痛也.] 或行起忽倒, 或兩脛腫痛[sm/亦有不腫者], 或脚枯細, 或心中忪悸, 或小腹不仁,[sm/病久入深, 營衛之行澁, 皮膚不營, 故爲不仁. 不仁者, 皮頑不知有無也.] 或舉體轉筋, 或見食嘔逆, 惡聞食氣, 或胸滿氣急, 或遍體酸痛, 皆脚氣候也. 黃帝所謂, 緩風濕痺是也. 頑弱名緩風, 疼痛爲濕痺.[sm/痺者, 閉也. 閉而不仁, 故曰痺.] 寒中三陽, 所患必冷.[sm/越婢湯, 小續命主之. 小續命煎湯成, 旋入生姜, 自然汁最良.] 暑中三陰, 所患必熱.[sm/小續命湯去附子減桂一半. 大煩病者, 紫雪尤良.] 大便秘者,[sm/脾約圓․神功圓․五柔圓․大三脘散主之. 脚氣疾, 皆由氣實而始. 終無一人以服藥致虛而殂者.] 脚腫者, 梹榔散主之. 脚氣方論, 千金外臺最詳, 此不復叙. 大抵越婢湯․小續命湯․薏苡仁酒․脾約圓․神功圓, 皆要藥也. 仍針灸爲佳. 服補藥與用湯淋洗者, 皆醫之大禁也.[sm/其脉浮而弦者, 起於熱, 遲而澁者, 起於寒. 風者, 汗而愈, 濕者, 溫而愈, 熱者, 下而愈, 寒者, 熨而愈.]

((LV))	BB
((OR))	第二十問 傷食近傷寒, 何以別之. 

((LV))	ZZ
((OR))	傷食脉緊而頭疼發熱惡寒, 但驗左手, 人迎平和, 身不疼痛者是也. 甲乙經云, 人迎盛緊傷於寒, 氣口盛緊傷於食.[sm/左手關前一分者, 人迎之位也, 右手關前一分者, 氣口之位也.] 葢人迎主外, 氣口主中, 以此別之. 傷食之候, 脉必滑而數, 狀似傷寒, 却身不疼痛, 此爲異耳. 若膈實嘔吐者, 食在上脘, 宜吐之. 若心腹滿痛者, 宜下之, 瓜蒂散․豆豉圓․黑神圓․治中湯主之. 

((LV))	BB
((OR))	第二十一問 風痰近傷寒, 何以別之. 

((LV))	ZZ
((OR))	風痰外似傷寒, 頭眩發熱而背寒, 其脉大而數, 胸膈痞滿, 或嘔吐, 是其證也. 柴胡半夏湯, 瓜蒂一味散, 細辛散, 半夏化痰圓, 金沸草散, 大半湯主之. 

((LV))	BB
((OR))	第二十二問 瘧疾近傷寒, 何以別之. 

((LV))	ZZ
((OR))	脉浮而弦, 其人發熱而惡寒, 或思飮食, 是作瘧證也. 金匱要略云, 瘧脉自弦, 弦數者多熱, 弦遲者多寒, 弦小緊者可下之, 弦遲者可溫之, 弦緊者宜發汗, 浮大者可吐之. 多熱但熱者, 白虎加桂湯. 多寒但寒者, 柴胡桂姜湯. 寒熱相等, 及先熱後寒, 可發汗者,[sm/先熱後寒名曰溫瘧] 但可與小柴胡湯. 先寒後熱者, 柴胡加桂湯. 如汗多煩渴, 小便赤澁, 素有瘴氣, 及不伏水土, 嘔吐甚者, 可服五苓散. 脉小緊, 寒熱嘔吐, 間日頻日發作無時, 大便秘者, 可服大柴胡湯下之. 脉浮大, 寒熱徃來者, 可服袪邪圓. 吐之不愈者, 服瘧母煎圓․朱粉. 如此, 則治瘧之法無以過也.[sm/妊婦恒山甘草湯․恒山竹葉湯.]

((LV))	BB
((OR))	第二十三問 虛煩近傷寒, 何以別之. 

((LV))	ZZ
((OR))	諸虛煩, 熱與傷寒相似, 然不惡寒, 身不疼痛, 故知非傷寒也, 不可發汗. 頭不痛, 脉不緊數, 故知非裏實也, 不可下. 如此者, 內外皆不可攻, 攻之必遂損竭, 多死也. 此虛煩, 但當與竹葉湯. 若嘔者, 與橘皮湯一劑, 不愈, 再與之. 孫眞人曰, 此法數用有効, 傷寒虛煩亦宜服之. 王叔和曰, 有熱不可大攻之, 熱去則寒起, 正宜服竹葉湯. 

((LV))	BB
((OR))	第二十四問 發熱而惡寒者, 何也. 

((LV))	ZZ
((OR))	發熱而惡寒者, 属太陽經. 太陽病, 必發熱而惡寒. 葢太陽主氣, 以溫皮膚分肉, 寒氣留於外, 皮膚緻密, 則寒慄而發熱, 麻黃湯․大靑龍湯主之. 若發熱微惡寒者, 柴胡桂枝湯․桂枝二越婢一湯也. 又問, 吐利而發熱惡寒者, 何也. 吐利而發熱惡寒者, 當於霍亂中求之. 

((LV))	BB
((OR))	第二十五問 惡寒者, 何也. 

((LV))	ZZ
((OR))	惡寒有二證, 發熱惡寒者, 發於陽也, 無熱而惡寒者, 發於陰也. 發於陽者宜解表,[sm/脉須浮數, 或有汗, 或無汗, 桂枝․麻黃․靑龍也. 若{■■■■=發熱微惡@}寒者, 柴胡桂{■■■■=枝湯․二越@}婢一湯也.] 發於陰者宜溫裡.[sm/脉須沉細無汗, 裡中․四逆․附子輩.] 發汗後, 反惡寒者, 虛而已.[sm/芍藥甘草附子湯.] 又問, 惡寒而汗出者, 何也. 有太陽惡寒而汗出者,[sm/汗出後惡寒, 若但心下痞結, 此醫下之也, 於瀉心湯證審之. 有桂枝證, 若惡寒者, 桂枝去芍藥加附子湯也.] 有陽明惡寒而汗出者,[sm/陽明病, 脉遲, 汗出多, 微惡寒者, 表未解也, 可發汗, 宜桂枝湯.] 有少陽汗出而微惡寒者,[sm/頭汗出而微惡寒者, 属少陽也, 柴胡桂枝湯主之.] 有心下痞, 惡寒而汗出者.[sm/心下痞, 而復惡寒汗出者, 附子瀉心湯.] 心下痞, 惡寒而无汗者, 治法又別也, 當先解表, 乃攻痞. 解表, 桂枝湯, 攻痞, 大黃黃連瀉心也. 葢惡寒而汗出者, 表無事於解也. 三陽无汗而惡寒者, 當解表耳. 大抵太陽證, 寒多易治, 熱多難愈. 病人惡寒者, 愼不可過當衣被, 近火氣, 寒熱相搏, 愈令病人寒, 不可過此, 不可不愼也. 

((LV))	BB
((OR))	第二十六問 惡風者, 何也. 

((LV))	ZZ
((OR))	惡風者, 衛中四時之虛風, 所以惡風也. 其人當汗出而脉緩也, 數與桂枝湯․桂枝加葛根湯, 使遍體微潤, 連日當自解矣. 又有太陽病發汗多, 亡陽, 遂漏不止, 衛虛而惡風者, 當溫其經也. 小便難, 四肢微急, 難以屈伸者, 桂枝加附子也. 厥逆, 筋惕肉瞎者, 眞武湯也. 若傷寒四五日, 身熱惡風, 頭項强, 脇下滿, 手足溫而渴者, 小柴胡湯主之. 風濕相搏, 骨節煩疼, 掣痛不得屈伸, 汗出短氣, 小便不利, 惡風不欲去衣者, 甘草附子湯主之. 

((LV))	BB
((OR))	第二十七問 太陽證, 熱多寒少者, 何也. 

((LV))	ZZ
((OR))	太陽病, 熱多寒少有三證, 須子細辨認. 有熱多寒少而不嘔, 淸便自可者, 有熱多寒少而脉微弱者, 有熱多寒少而尺脉遲者, 其用藥皆不同也. 太陽病八九日, 如瘧狀, 熱多寒少, 不嘔, 淸便自可, 宜桂枝麻黃各半湯. 熱多寒少而脉都太微弱者, 無陽也, 不可發汗, 宜桂枝二越婢一主之.[sm/若脉浮, 雖熱多寒少, 亦自可發汗.] 熱多寒少而尺脉遲者, 血少也, 先以小建中加人參湯可養其血, 尺尙遲, 再作一劑. 然後臨時用小柴胡․桂枝二越婢一湯輩小劑隨證治之. 

((LV))	BB
((OR))	第二十八問 太陽․陽明․少陽發熱, 何以別之. 

((LV))	ZZ
((OR))	發熱而惡寒者, 属太陽也, 身熱汗出濈濈然者, 属陽明也,[sm/脉浮者, 宜桂枝微汗之, 脉實者, 調胃承氣下之. 大便不秘者, 白虎湯解利之. 若陽明發熱汗多者, 宜大承氣急下之, 葢汗多發熱者, 胃中乾故也.] 脉細頭疼, 嘔而發熱者, 属少陽也.[sm/少陽不可發汗, 宜小柴胡也. 發汗則讝語, 此属胃和則愈, 宜下之.] 若天行時疫病, 一二日, 身熱頭痛肉瞤, 脉洪大, 肌熱如火者, 葛根一味主之. 病人无表裡證, 發熱七八日, 脉雖浮數, 宜大柴胡下之. 假令已下, 脉數而不解, 熱則消穀善饑, 至六七日不大便者, 瘀血也, 宜抵當湯. 

((LV))	XX
((OR))	傷寒百問卷二終

((LV))	AA
((OR))	傷寒百問卷三

((LV))	BB
((OR))	第二十九問 徃來寒熱者, 何也. 

((LV))	ZZ
((OR))	徃來寒熱者, 陰陽相勝也. 陽不足則先寒後熱, 陰不足則先熱後寒. 大抵有三證, 小柴胡湯․柴胡桂枝乾姜湯, 幷大柴胡湯也. 仲景曰, 血弱氣盡, 腠理開, 邪氣因入, 與正氣分爭, 徃來寒熱, 休作有時, 小柴胡主之. 又云, 傷寒五六日, 中風, 徃來寒熱, 胸脇苦滿, 黙黙不欲飮食, 心煩而喜, 不嘔者, 小柴胡也. 傷寒五六日, 已發汗後下之, 胸脇滿, 小便不利, 渴不嘔, 頭汗出, 徃來寒熱, 心煩, 柴胡桂枝乾姜湯也. 傷寒十余日, 熱結在裡, 徃來寒熱者, 大柴胡主之. 

((LV))	BB
((OR))	第三十問 傷寒如瘧狀, 何也. 

((LV))	ZZ
((OR))	形證似瘧, 有太陽證, 有陽明證, 有婦人熱入血室證. 太陽證形似瘧, 一日再發而脉洪大者, 宜桂枝二麻黃一湯. 傷寒八九日, 如瘧狀, 熱多寒少, 其人不嘔, 淸便欲自可, 日一二發者, 麻黃桂枝各半湯. 若脉微而惡寒者, 不可更發汗, 宜桂枝二越婢一湯也. 有陽明證, 煩熱汗出, 如瘧狀, 日晡發熱, 而脉浮虛者, 與桂枝湯. 脉實者, 宜承氣湯. 婦人熱入血室, 其血必結, 故使如瘧狀, 小柴胡主之. 

((LV))	BB
((OR))	第三十一問 如何是表證. 

((LV))	ZZ
((OR))	發熱惡寒, 身體痛而脉浮者, 表證也. 雖然發熱惡寒證, 太陽病,[sm/或已發熱, 或未發熱, 必惡寒. 若只惡寒不發熱者, 陰也, 於少陰中求之, 不可表也.] 身體痛,[sm/脉浮緊者, 當身體痛. 太陽病必惡寒體痛, 然身體痛而尺中遲者, 未可表也, 濕家雖身體痛, 亦不可表也, 少陰下利而身體痛, 亦不可表也. 却有霍亂一證, 吐利不止, 身體痛不休者, 可用桂枝湯和解之.] 而脉浮者, 是表證, 可發汗.[sm/浮者, 陽也, 其脉按之不足, 舉之有余. 素問曰, 寸口脉浮而盛, 病在外, 寸口脉沉而緊, 曰病在中. 仲景云, 脉浮者, 病在表, 可發汗. 又曰, 表有病者, 脉當浮. 又曰, 結胸證脉浮者, 不可下, 浮者, 表證也.] 然病人腹間左右上下有築觸動氣者, 皆未可表也.[sm/動氣在左, 不可發汗, 發汗則頭眩, 汗不止, 筋惕肉潤, 此爲逆, 難治, 先服防風白朮牡礪湯, 汗止, 次服建中湯. 動氣在右, 不可發汗, 發汗則衄而渴, 心煩, 飮則吐水, 先與五苓散三服, 次服竹葉湯. 動氣在上, 不可發汗, 發汗則氣上衝, 正在心端, 宜李根湯. 動氣在下, 不可發汗, 發汗則无汗, 心中大煩, 骨節煩疼, 目連惡寒, 食卽反吐, 穀不得化, 先服大橘皮湯, 吐止後, 服小建中湯.] 傷寒發表, 固當隨證輕重而汗之. 然古人發汗, 四時皆不同. 春不可大發汗, 以陽氣尙弱, 不可亟奪, 使陰氣勝于時. 天寒初解, 營衛腠理緩, 可用小柴胡輩. 冬不可汗者, 以陽氣伏藏, 不可妄擾. 不問傷寒中風, 幷數與桂枝麻黃各半湯, 或得少汗而解, 或無汗自解.[sm/病勢甚者, 不拘此.] 夏月天氣大熱, 玄府開, 脉洪大, 宜正發汗, 但不可用麻黃桂枝性熱藥, 須用桂枝麻黃則內加黃芩石膏知母升麻也.[sm/加減法在傷寒傷風門中.] 夏月有桂枝麻黃證, 不加黃芩輩服之, 轉助熱氣, 使發黃班出也. 白虎湯雖可用, 如前論, 治中暑與汗後一解利藥耳. 一白虎未能逐表邪, 況夏月傷寒, 熱病或氣虛人妄投白虎, 徃徃有成結胸者, 以白虎性寒, 非治傷寒藥也. 凡發汗欲令手足俱用熱, 然一時許爲佳, 不欲如水流離, 服湯中病卽止, 不必盡劑. 然發汗, 須如常覆腰以下, 厚衣葢腰以下, 難得汗. 雖得半身已上, 腰已下至足心微潤, 病終不解. 凡發汗病證仍存者, 三日內可二三汗之, 令腰脚周遍爲度. 

((LV))	BB
((OR))	第三十二問 如何是裏證. 

((LV))	ZZ
((OR))	陽明證當下, 少陰證口燥咽乾, 當急下. 傷寒表證未罷, 愼不可亂投湯劑, 虛其胃氣也. 須是腹滿身重不惡寒[sm/惡寒者, 表證也]. 反惡熱, 頭疼汗出, 手掌心幷腋下漐漐滋潤, 胃中乾涸, 燥糞結聚, 方可下也.[sm/此所謂陽明證也.] 表證已罷, 陽明證見, 固可下也. 若脉浮者, 亦未可下也.[sm/脉浮者, 是太陽. 陽明如此者, 可桂枝湯少發汗和解之法. 欲下之, 更須候三部脉, 沉實方下.] 表證已罷, 陽明證見, 脉沉實, 固可下. 他證若小便淸與小便少, 亦未可下.[sm/仲景云, 傷寒不大便六七日, 頭疼有熱者, 宜承氣湯. 其小便淸者, 知不在裏, 仍在表也, 當發汗. 若頭痛者, 必衂, 宜桂枝湯. 陽明病或汗, 或有汗, 大便雖硬, 小便少者, 未宜攻, 恐津液還入胃. 小便自如, 不可攻之.] 下證悉具, 設當行大承氣, 亦須先少與小承氣二三劑, 聽其腹中若轉失氣, 卽有燥屎,[sm/轉失氣, 今人謂之腹中鳴.] 乃可攻之. 若不轉失氣, 此爲緊, 後溏, 愼不可攻也. 明日又不大便, 脉反微濇者, 裏虛也, 爲難治. 若少陰病二三日, 口燥咽乾者, 承氣湯急下之. 非若陽明證, 可緩也,[sm/少陰主腎, 繫舌本. 傷寒熱氣入於藏, 流於少陰之經, 胃汁乾, 咽路焦, 故口燥咽乾者, 須宜急下之. 若不口燥咽乾而脉沉微者, 須急溫之, 宜四逆湯.] 雖然陽明證亦有急下者. 仲景云, 陽明病, 發熱汗出多者, 急下之.[sm/陽明属胃, 汗多, 則胃汗乾, 亦須急下也.] 更有心胃連臍腹大段痓悶, 或腹中疼痛, 坐臥不安, 胃悶喘急極者, 亦不候它證, 便須下之, 此葢已急也. 凡人便秘妨悶, 恐有裏證者.[sm/須少少與小承氣微下, 不可過多, 令大泄也.] 若失下, 則氣血不通, 四肢便厥. 醫人不識, 却疑是陰厥, 復進四逆輩, 禍如反掌. 大抵熱厥, 須脉沉伏而滑, 頭上有汗, 手掌常溫時, 復指稍溫, 便可下之, 此皆仲景之玄旨也. 大率傷寒下後, 愼不可服補藥. 孫眞人云, 服大承氣得利差, 愼不可補也. 熱氣得補復成, 更復下之, 是重困也, 宜消息安養之, 縱當服藥, 亦須平和. 

((LV))	BB
((OR))	第三十三問 仲景有發汗者, 有和解者, 何也. 

((LV))	ZZ
((OR))	傷寒表證須看營衛淺深, 故仲景有正發汗湯劑, 如麻黃․桂枝․大靑龍是也. 有和解其表, 如小靑龍․桂枝麻黃各半湯․白虎湯․桂枝二越婢一湯․柴胡桂枝湯․小柴胡之類是也. 後人不能深究寒熱淺深, 藥性緊慢, 一㮣用藥, 因玆夭傷, 其間縱獲生全, 徃徃汗後虛乏, 遂致勞復, 或變生百病, 淹引歲月, 卒至不救. 此皆由汗下過度, 陰陽並竭, 血氣羸損, 以致此禍. 如遇病輕, 但當和解之, 所謂和其營衛以通津液, 令其自解也. 

((LV))	BB
((OR))	第三十四問 仲景有宜下之, 有微和其胃氣者, 何也. 

((LV))	ZZ
((OR))	傷寒裏證須看熱氣淺深, 故仲景有宜下之, 如大承氣․小承氣․十棗湯․大柴胡是也. 有微和其胃氣, 如調胃承氣․脾約圓, 少與小承氣微和之類是也. 金匱玉凾云, 虛者十補勿一瀉, 强實者瀉之, 虛實等者瀉勿大洩之. 梅師亦云, 宿病老弱人, 使不令藥力相及爲佳耳. 故王叔和序傷寒有承氣之戒. 又問, 轉藥孰緊. 答曰, 大承氣最緊, 小承氣次之, 調胃承氣又次之, 大柴胡又次之. 

((LV))	BB
((OR))	第三十五問 傷寒不得汗, 何也. 

((LV))	ZZ
((OR))	甲乙經云, 熱病脉常躁盛而不得汗者, 此陽脉之極也, 死, 脉躁盛而得汗者, 生. 大抵傷寒營衛俱病則無汗, 麻黃葛根湯․大靑龍湯․無憂散主之. 冬及正月天氣尙寒, 其時傷寒不得汗, 面赤, 惡寒發熱, 身疼, 可用神丹圓․神白散發汗. 傷寒連服七八劑湯發汗, 汗不出者, 死. 如中風法, 蒸之, 溫熱之氣於外迎之, 无不得汗也, 古今用有効. 薪火燒地, 良久掃除去火, 可以水洒之, 取蠶沙․栢葉․桃葉․糠麩皆可用, 相和, 鋪燒地上, 可側手厚, 上鋪席, 令病人於上臥, 溫覆之, 夏月熱, 只布單覆之, 汗移時立至, 俟周身至脚心皆汗漐漐, 乃用溫粉撲之止汗, 移上床. 最得力者, 蠶沙, 桃․栢葉也, 無蠶沙亦得, 單桃葉․栢葉亦得, 蒴藋亦可, 用麩糠, 乃助添令多者, 不用亦得.[sm/若汗多不止, 可用藁本粉{■=撲@}之, 若汗出多, 亡陽, 遂惡風, 煩躁不得臥者, 先服防風白朮牡礪湯, 次服小建中湯.]

((LV))	BB
((OR))	第三十六問 汗之而寒熱者, 何也. 

((LV))	ZZ
((OR))	太陽證發汗後依前寒熱者, 須看脉如何. 若脉浮數或洪大, 則表證猶在, 當再表也, 如桂枝二麻黃一之類. 醫人爲見已汗或已下而發寒熱不敢再表, 誤矣. 葢脉浮爲在表, 表之必愈也.[sm/或大汗出, 熱不去惡寒, 若內抅急, 四支疼, 又下利厥逆者, 属四逆也.] 或得汗而解, 復如瘧狀, 日晡而發者, 此属陽明也. 若脉實者, 可下之, 宜大柴胡․大承氣也. 若發汗後, 只惡寒者, 虛也, 發汗後, 只發熱者, 實也.[sm/只惡寒, 属芍藥甘草附子湯, 只發熱, 属調胃承氣湯.] 若大病後, 勞復微發熱惡寒者, 小柴胡湯中加桂, 令微汗也. 

((LV))	BB
((OR))	第三十七問 汗之而仍發熱者, 何也. 

((LV))	ZZ
((OR))	汗出輙復熱而脉躁疾, 不爲汗, 衰狂言, 不能食, 謂之陰陽交. 交者, 死也. 又曰, 熱病已得汗而脉躁盛者, 此陰脉之極也, 死, 其得汗而脉靜者, 生. 今汗之而仍發熱者, 若脉浮數, 則表證猶在, 汗之, 必愈也.[sm/大抵傷寒熱者, 忌以其寒極則熱生也. 表證熱多者, 須用溫藥表之也. 仲景凡發熱頭痛, 脉浮數, 身體痛, 卽溫其表. 若腹滿․下利․嘔吐․身體痛, 卽溫其裏. 治傷寒之法, 无以過也. 小柴胡證, 不渴外有微熱者, 加桂. 及熱多寒少而脉微弱者, 桂枝二越婢二之類, 皆溫表之義也.] 發汗後不敢再表者, 爲脉沉實耳. 脉浮者, 須再表也. 發汗後, 不惡寒只發熱, 始脉浮大, 今脉沉實. 始惺靜, 今狂語, 此爲胃實陽盛, 再汗之, 卽死, 須下之. 設令下後又不解, 表裡邪不衰矣.[sm/仲景云, 太陽病三日, 發汗不解, 蒸蒸發熱者, 宜調胃承氣湯, 和其胃氣也. 大醫云, 若傷寒得汗後, 熱不退, 發昏及狂言者, 便可用承氣湯下之, 立愈. 未差, 再服.] 又有太陽證, 合行桂枝, 却用麻黃之類發汗, 多亡陽. 發熱惡風者, 属桂枝加附子湯及眞武湯. 更有風溫一證, 初得病, 發熱而渴, 不惡寒, 雖發汗已, 身灼熱者, 爲風溫, 属萎㽔湯. 若傷寒得汗後已解, 虛羸微熱不去, 只可行竹葉石膏湯, 隨其虛實治之. 

((LV))	BB
((OR))	第三十八問 下之而熱不退者, 何也. 

((LV))	ZZ
((OR))	仲景云, 大發其汗, 使陽氣微, 又大下之, 使陰氣弱. 其人亡血, 而當惡寒, 後乃發熱無休止時, 大抵傷寒八日已上, 大發熱者, 爲難治. 又有醫人多用圓子藥下之, 身熱不去, 微煩者, 属梔子乾姜湯. 陽明下之, 仍有外熱, 手足溫, 心中懊憹, 飢不能食, 但頭汗出者, 属梔子豉湯. 陰弱發熱, 葶藶苦酒湯. 仲景又云, 太陽證, 服桂枝湯, 或下之, 仍頭項强, 翕翕發熱, 无汗, 心滿痛, 小便不利者, 桂枝去桂加茯苓白朮湯, 宜服此湯. 

((LV))	BB
((OR))	第三十九問 汗後有表證者, 何也. 

((LV))	ZZ
((OR))	汗後有表證者, 病未去也. 汗出脉洪大者, 與桂枝湯. 若形似瘧, 一日再發者, 属桂枝二麻黃一湯. 服桂枝湯, 汗出, 煩渴不解, 脉洪大, 属白虎加人參湯. 發汗已解, 半日復煩, 脉浮數者, 属桂枝湯. 發汗後, 身疼, 脉沉遲者, 属桂枝加芍藥生姜人參湯. 發汗病不解, 反惡寒者, 虛也, 属芍藥甘草附子湯. 發汗不惡寒, 但熱者, 實也, 當和其胃氣, 属調胃承氣湯. 太陽病發汗後, 大汗出, 胃氣乾, 煩躁不得眠, 若脉浮, 小便不利, 渴者, 属五苓散. 又有發汗多, 亡陽, 惡風發熱者, 如太陽病發汗, 遂漏不止, 惡風, 小便難, 四肢急, 難以屈伸者, 属桂枝加附子湯. 太陽病發汗, 不解, 發熱, 心悸, 頭眩, 身瞤動․欲擗地者, 属眞武湯. 

((LV))	BB
((OR))	第四十問 下後有表證者, 何也. 

((LV))	ZZ
((OR))	下後有表證者, 不應下也. 太陽病, 下之微喘者, 外未解也, 宜麻黃湯. 太陽病先發汗, 不解, 而復下之, 其脉浮, 病不愈者, 浮爲在表, 而反下之, 故不愈也. 今脉浮, 故須解表則愈, 宜桂枝湯. 太陽病桂枝證, 醫反下之, 利遂不止, 脉促者, 表未解也, 汗出而喘者, 葛根黃芩黃連湯主之.[sm/脉來後, 時一止復來者, 名曰結脉. 來數, 時一止復來者, 名曰促脉. 陽盛則促, 陰盛則結.] 太陽病, 下之後, 脉促胸滿者, 桂枝加芍藥湯主之. 服桂枝復下之, 仍頭項强痛, 嗇嗇惡寒, 發熱无汗, 心下滿微痛, 小便不利者, 桂枝加茯苓白朮湯主之. 傷寒醫下之後, 身疼痛不解, 淸便自調者, 急須救表, 宜桂枝湯. 陽明中風, 脉緊浮大而短氣, 腹都滿, 脇下引痛, 久按之不痛, 鼻乾, 不得臥, 一身及目悉黃, 小便難, 時時噦, 耳前後腫, 剌之少差, 外不解者, 勿下之, 早宜麻黃湯. 

((LV))	BB
((OR))	第四十一問 病人有表證而脉微細者, 何也. 

((LV))	ZZ
((OR))	有表證而脉沉細, 亦多般不可一㮣作陽病, 見陰脉爲難治. 葢太陽病, 發熱, 脉沉而細, 名曰痓. 太陽病, 關節煩疼, 脉沉而緩, 名曰中濕. 夏月伏暑, 證外似傷寒而脉虛, 名曰中暑, 不可不察也, 非特此. 仲景云, 病人初得病, 若發熱, 身體疼, 師到診其脉, 沉而遲者, 知其差也. 何以知之. 若表有病者, 脉當浮大, 今脉反沉遲, 故知愈也. 又有得病數日, 太陽隨經, 脉微而沉者, 當隨其證而治之. 又有病人而爲醫所病, 外證發熱惡寒而脉微濇者. 仲景云, 病人脉微而濇, 此爲醫所病也. 大發其汗又數下之, 其人亡血, 病當惡寒, 後乃發熱無休止時. 又曰, 凡病下之後, 發其汗, 必振寒, 脉微細, 所以然者, 以內外俱虛故也.[sm/陽微惡寒四逆輩, 陰弱發熱爲內熱病. {■=葶@}藶苦酒湯.] 又有太陽病, 得之八九日, 如瘧狀, 發熱惡寒, 熱多寒少, 其人不嘔, 淸便欲自可, 一日二三度發. 脉微緩者, 爲欲愈也, 脉微而惡寒者, 此陰陽俱虛, 不可更汗․更下․更吐也, 面色反有熱色者, 未欲解也, 以其不能得少汗出, 身必痒, 宜桂枝麻黃各半湯. 又有太陽病, 發熱惡寒, 熱多寒少, 脉微弱者, 此無陽也, 不可發汗, 宜桂枝二越婢一湯. 又陽明少陽證近裡, 脉弦細, 外證只發熱不惡寒者, 属陽明也, 徃來寒熱而嘔者, 属少陽也. 又曰, 得病二三日, 脉微者, 無太陽證也, 小柴胡主之. 以此知有表證而脉沉細者, 不可一㮣作陽證見陰脉也. 

((LV))	BB
((OR))	第四十二問 表裡兩證俱見者, 何也. 

((LV))	ZZ
((OR))	假令病人脉浮而大, 是表證當汗, 其人心下滿, 口不欲食, 是裏証當下. 此兩證俱見者俱看. 若煩渴躁熱, 小便赤澁, 四肢煩熱, 雖脉浮亦當下, 微和其胃氣. 若支節痛, 不引飮, 无煩渴, 手足微冷, 雖胸膈滿悶, 亦有表證而脉遲者, 卽不可汗, 亦不可下, 宜以小建中理中湯調治之. 假令病人心下滿, 口不欲食, 大便硬, 脉細者, 是裏証, 當下. 其人頭汗出, 微惡寒, 手足冷, 却當汗. 此兩證俱見者, 仲景所謂半在裡半在表, 小柴胡主之. 假令病人咽燥口苦, 腹滿而喘, 發熱汗出, 不惡寒反惡熱, 是陽明證當下, 其人脉浮而緊却當汗. 此兩証俱見者, 不可發汗, 汗之則心中躁․讝語, 不可下, 下之則胃中空虛, 客氣動, 心中愼憹, 舌上有胎者, 仲景以梔子豉湯吐之[sm/亦宜萎㽔湯]. 此三證皆仲景治表裡兩證俱見法, 其它可以類推也, 千金救內解表, 三黃石膏湯亦治表裡兩證俱見之法也. 

((LV))	BB
((OR))	第四十三問 無表裡証者, 何也. 

((LV))	ZZ
((OR))	傷寒四五日後, 以至過經, 無表證, 又於裏証未可下者, 但非汗証, 亦非下證者, 皆可小柴胡, 隨証加減用之. 以至十余日者, 亦可用. 十余日外, 用小柴胡不愈者, 若大便硬, 看証而可用大柴胡下之. 以過經, 其人氣稍虛當下者, 用大柴胡則穩. 葢恐承氣湯太緊, 病人不禁也. 仲景云, 病人無表裡證, 發熱七八日, 脉雖浮數, 可大柴胡下之. 假令已下, 脉數不解, 至六七日不大便者, 有瘀血也, 属抵當湯. 又云, 六七日目中不了了, 睛不和, 無表裡證, 大便難, 身微熱, 此爲實也, 當下之, 宜承氣湯. 

((LV))	BB
((OR))	第四十四問 表熱裏寒, 表寒裏熱者, 何也. 

((LV))	ZZ
((OR))	表熱裏寒者, 病人身大熱, 反欲得衣被, 不飮水, 脉沉而遲, 手或微厥, 下利淸穀, 皆是表熱裡寒, 所以陰{■=證@}亦有發熱者, 桂枝去芍藥加附子湯․四逆湯․通脉四逆湯主之. 若內寒外熱, 虛煩者, 先與陰且湯也.[sm/桂枝去生姜加乾姜黃芩也.] 表寒裡熱者, 病人身凉, 反不欲衣被, 口燥煩渴, 脉滑而厥, 皆表寒裡熱, 白虎湯主之. 若少陰惡寒而踡, 時時自煩, 不欲厚衣, 用大柴胡下之, 無不愈者. 此皆仲景之餘議也. 

((LV))	XX
((OR))	傷寒百問卷三終

((LV))	AA
((OR))	傷寒百問卷四

((LV))	BB
((OR))	第四十五問 如何是陽證. 

((LV))	ZZ
((OR))	太陽․陽明․少陽皆属陽證也. 若陽氣獨盛, 陰氣暴絶, 發躁, 狂走妄言, 面赤咽痛, 身班班若錦紋, 或下利赤黃, 脉洪實或滑促, 名曰陽毒. 宜用酸苦之藥, 折熱復陰, 加苦參․大靑․葶藶․苦酒之類, 令陰氣復而大汗解矣. 葶藶苦酒湯․葛根龍膽湯․氷解散․黑奴圓․陽毒散․抱龍圓․消溫散․承氣湯․三解毒升麻湯. 

((LV))	BB
((OR))	第四十六問 如何是陰證. 

((LV))	ZZ
((OR))	陰證者, 頭微疼而不甚, 咽中痛,[sm/邪客於少陰之{■…■=經, 毒氣上熏, 故咽喉不利@}, 或痛而生瘡.] 身亦不熱,[sm/亦有熱者, 乃表熱裡寒.] 脉沉細也. 甲乙經云, 邪生於陽者, 得之風雨寒暑邪, 中於陰者, 得之飮食居處․陰陽喜怒. 又曰, 賊風虗邪者, 陽受之, 飮食不節․起居不時者, 陰受之. 陽受之, 則入腑, 陰受之, 則入臟. 入六腑, 則身熱不時, 臥爲喘呼, 入五臟, 則䐜滿閉塞, 下爲飱泄, 久爲腸澼. 大抵陰證者, 由冷物傷脾胃, 陰經受之也. 口中味淡, 面色及唇皆白而無光, 手足冷, 脉沉細, 情緖亦不因嗜欲, 但內傷冷物, 或損動胃氣, 遂成陰證. 又問, 何故經中云, 一二日少陰病也. 答曰, 此是初中病時, 腠理寒, 便入陰經, 只惡寒不發熱者是也. 葢寒氣入太陽經, 則發熱而惡寒, 入少陰經, 則惡寒而不發熱也. 三陰中寒微, 則理中湯加減. 又稍厥, 或中寒下利, 則乾姜甘草湯.[sm/手足指頭微厥冷謂之淸, 此未消, 與四逆, 葢疾微故也.] 若大叚重者, 用四逆湯. 無脉者, 用通脉四逆湯也. 近人多不識陰證, 才覺胸膈不快, 便喫食藥而自利, 胸膈愈不快. 又進食藥後, 吐而利, 經一二日, 遂致不救. 葢不知是寒中太陰也. 太陰脾之經主胸膈, 腹脹亂投食藥, 非其治也. 又問, 萬一飮食不節, 胸膈不快, 寒中陰經, 以何法治之. 答云, 急作理中湯加靑橘陳橘, 則爲㕮咀, 服一二劑, 胸膈卽快, 此皆人所未論也. 

((LV))	BB
((OR))	第四十七問 有陰毒, 有少陰, 有陰陽易, 何以別之. 

((LV))	ZZ
((OR))	陰毒之爲病, 初得病, 手足冷, 背强, 咽痛, 糜粥不下, 毒氣攻心, 心腹痛, 短氣, 四肢厥逆, 嘔吐下利, 體如被杖. 陰毒, 甘草湯․返陰丹․正元散主之. 大抵陰毒, 本因腎氣虗寒, 或因冷物傷脾, 外感風寒, 內卽伏陰. 先感外寒, 而內伏陰, 則內外皆陰, 而陽氣不守, 遂發頭痛․腰重․身體倦怠․四肢逆冷․額上及手背冷汗不止, 或多煩渴․精神恍惚․如有所失. 三兩日間或可起行, 不甚覺重, 診之則六脉俱沉細而疾, 尺部短小, 寸口或大.[sm/六部脉俱浮大, 或沉取之大而不甚疾者, 非陰證也.] 若服凉藥過多, 則渴甚, 躁轉急也. 有此證者, 便須急服退陽散․退陰散․五勝散, 一日或二日卽安. 若陰毒漸深, 其候沉重, 四肢逆冷, 腹痛轉甚, 或咽喉不利, 或心下脹滿結硬, 煩渴, 虛汗不止, 或時狂言, 指甲․面色靑黑, 六脉沉細而疾, 一息七至已來. 有此證者, 連於氣海或關元二穴, 灸三二百壯, 以手足和煖爲効, 仍服金液丹․來甦丹․順元散兼黑附子散․却陰散. 若陰毒已深, 病勢困重, 六脉附骨, 取之有, 舉之卽无, 一息八至已上, 或不可數也, 至此則藥佴難爲攻矣. 但於臍中用䓤熨法, 或灼艾三二百已來手足不溫者, 不可治也. 如得手足溫, 卽服前硫黃及熱藥助之. 若陰氣散, 陽氣來, 卽漸減熱藥而調治之. 若陰毒結胸, 返陰丹主之. 少陰之爲病, 脉微細, 欲吐不吐, 心煩, 但欲寐, 五六日自利而渴, 或小便白, 增損四順湯․黃連阿膠湯․吳茱萸湯․通脉四逆湯․四逆散․桔梗甘草湯․半夏散主之. 陰陽易之爲病, 其人身體重, 少氣, 令人陰腫, 入腸內絞痛, 婦人則裡急, 腰胯連腹內痛, 名陰陽易也. 燒裩散․豭鼠糞湯․竹皮湯․乾姜湯․靑竹筎湯․當歸白朮湯主之.(陰陽易者, 是男子婦人傷寒新差, 未平復, 爲交接, 成此証也. 其毒疫氣度著於人, 如換易之義.

((LV))	BB
((OR))	第四十八問 三陰有可汗者乎. 

((LV))	ZZ
((OR))	陰病不當發汗, 發汗則動血. 然太陰脉浮, 少陰發熱, 亦須微微取汗, 但不正發汗耳. 大抵風寒中人, 與營衛相薄而發熱, 又未曾行諸汗藥, 雖無陽證, 須少汗解逐之. 王叔和云, 表中風寒, 人裡則不消. 故知初病脉沉細數, 雖表不消, 葢表中風寒, 須宜溫覆少汗而解. 桂枝湯․麻黃細辛附子湯․麻黃附子甘草湯, 皆陰證表藥也. 

((LV))	BB
((OR))	第四十九問 三陰有可下者乎. 

((LV))	ZZ
((OR))	三陰大約可溫, 然有積證者, 方可下也. 何謂積證. 太陰腹滿時痛,[sm/桂枝倍芍藥湯, 痛甚者加大黃.] 少陰口燥咽乾, 或下利淸水․心下痛, 或腹滿不大便[sm/大柴胡承氣湯], 皆積證也. 

((LV))	BB
((OR))	第五十問 三陰有發熱者, 何也. 

((LV))	ZZ
((OR))	太陰․厥陰皆不發熱, 只少陰發熱有二證, 仲景謂之反發熱. 少陰初得病, 有發熱並裡寒․外熱二證陰. 然陰證發熱終是不同, 脉須沉或下利手足厥也.[sm/少陰病, 初得之, 發熱脉沉者, 麻黃細辛附子湯主之, 少陰病, 下之利淸穀裏熱, 手足厥逆, 四逆湯主之.]

((LV))	BB
((OR))	第五十一問 陰證似陽, 何以別之. 

((LV))	ZZ
((OR))	陰發躁, 熱發厥, 物極則反也. 大率以脉爲主. 華陀云, 諸數爲熱, 諸遲爲寒, 爲如此最驗也. 假令其人身體微熱․煩燥․面赤․其脉沉而微者, 皆陰證也. 身微熱者, 裡寒故也, 煩燥者, 陰盛故也, 面戴陽者, 下虛故也. 若醫者不看脉, 以虛陽上膈躁, 誤以爲實熱, 反與凉藥則氣消, 成大病矣. 外臺祕要云, 陰盛發躁名曰陰躁, 欲坐井中, 宜以熱藥治之. 仲景少陰證, 面赤者, 四逆湯加葱白主之.[sm/少陰病, 醫者强發汗, 衂血, 或從口鼻出者, 亦陰證似陽也.]

((LV))	BB
((OR))	第五十二問 陽証似陰, 何以別之. 

((LV))	ZZ
((OR))	重陽必陰, 重陰必陽, 寒暑之變也. 假令手足逆冷, 而大便秘, 小便赤, 或大便黑色, 其脉沉而滑者, 皆陽證也. 四肢逆冷, 此是伏熱深, 故厥亦深, 速用大承氣湯加減劑下之, 汗出立差.[sm/仲景所謂, 厥應下之者, 此也.] 兼熱厥與陰厥自不同, 熱厥者, 微厥卽發熱. 若陰厥, 卽不發熱, 四肢逆冷, 惡寒, 脉沉而細大, 小便滑泄矣. 

((LV))	BB
((OR))	第五十三問 身冷․脉細沉疾․煩躁而不飮水, 何也. 

((LV))	ZZ
((OR))	傷寒陰盛隔陽者, 病人身冷, 脉細沉疾, 煩躁而不飮水者是也. 若欲引飮者, 非也. 不欲飮水者, 宜服霹靂散, 須臾躁止得睡, 汗出卽差. 此藥通散寒氣, 然後熱氣上行, 汗出乃愈. 火㷔散․丹砂丸並主之. 

((LV))	BB
((OR))	第五十四問 手足逆冷者, 何也. 

((LV))	ZZ
((OR))	厥者, 逆也. 陰陽不相順接, 手足逆冷也. 陽氣衰, 陰氣盛, 陰勝於陽, 故陽脉爲之逆, 不通於手足, 所以逆冷也. 傷寒, 熱多厥少者, 其病當愈, 厥多熱少者, 其病爲進. 然有冷厥․有熱厥, 當子細辨認. 冷厥者, 初得病日, 便四肢逆冷, 脉沉微而不數, 足多攣, 卧而惡寒, 或自引衣葢覆, 不飮水, 或下利淸穀, 或淸便自調,[sm/淸便自調卽是大便如常.] 或小便數, 外證多惺惺而靜, 脉雖沉實, 按之遲而弱者, 知其冷厥也.[sm/四逆湯․建中湯․通脉四逆湯․當歸四逆加茱茰生姜湯․白通加猪膽湯皆可選用也.] 熱厥者, 初中病, 必身熱頭痛, 又別有陽證, 至二三日乃至四五日方發厥. 兼熱厥者, 厥至半日却身熱, 葢熱氣深則方能發厥, 須在二三日後也. 若微厥卽發熱者, 熱微故也. 其脉雖沉伏, 按之而滑, 爲裡有熱, 其人或飮水, 或揚手擲足, 煩躁不得眠, 大便秘, 小便赤, 外證多昏憒者, 知其熱厥也.[sm/白虎湯․承氣湯․隨証用之.] 仲景云, 傷寒一二日至四五日厥者, 必發熱, 前熱後必厥, 厥深者熱亦深, 厥微者熱亦微, 應下之. 而反發汗者, 口傷赤爛,[sm/熱厥當下, 故云, 厥應下之者. 若反發汗, 必口傷赤爛也.] 又有下證悉具, 而見四逆者, 是失下後, 血氣不通, 四肢便厥. 醫人不識, 却疑是陰厥, 復進熱藥, 禍如反掌. 大抵熱厥須脉沉伏而滑, 頭上有汗, 其手雖冷, 時復指甲溫, 須便用承氣湯下之, 不可拘忌也.[sm/手足逆冷皆属厥陰, 不可下․不可汗. 然有須下, 有須汗証者, 謂手足雖逆冷, 時有溫, 時手足掌心必煖, 非正厥, 逆也, 當消息之.] 若病人寒熱而厥, 面色不澤, 冒昧而兩手忽無脉, 或一手無脉者, 必是有正汗也, 多用綿衣包手足令溫煖, 急服五味子湯, 或兼與麻黃細辛甘草湯之類服之. 晬時, 必大汗而解矣, 或傷寒厥逆, 而心下怔忡者, 宜先治水, 當服茯苓甘草湯, 却治厥, 不爾, 水漬入胃, 必下利也, 又有病人, 手足厥冷, 脉乍結者, 邪氣結在胸也, 心下滿而煩, 飢不能食者, 病在胸中, 當吐之, 宜瓜蒂散. 葢病在胸中, 亦能令人手足厥, 但認脉乍結者是也.[sm/陰虛則結, 脉來緩, 時一止復來, 曰結, 主胸滿煩躁.] 若傷寒發厥, 至七八日, 膚冷而躁, 无時暫安者, 爲藏厥, 此爲難治. 又問, 仲景少陰四逆湯, 又有四逆散, 何也. 答曰, 大抵少陰病不可便用熱藥, 且如少陰病亦有表熱者, 仲景謂之晩發熱, 用麻黃細辛之類, 以發汗, 終不成少陰證, 便不得發汗耶. 今少陰病, 四肢冷, 亦有內熱者, 仲景用四逆散是也. 四逆湯用附子乾姜, 而四逆散主四逆也, 其人或欬, 或悸, 或小便不利, 或腹中痛, 或泄利下重, 已上病皆熱證耳. 

((LV))	BB
((OR))	第五十五問 吐長蟲何也. 

((LV))	ZZ
((OR))	蚘厥者, 臟寒. 蚘上入膈, 其人吐蚘也. 此是厥陰證, 或病人有寒, 復發其汗, 胃中冷, 及因發汗後, 身熱重, 發其汗, 胃中虛冷, 故長蟲逆上, 烏梅丸主之. 

((LV))	BB
((OR))	第五十六問 兩感傷寒, 其治法如何. 

((LV))	ZZ
((OR))	兩感者, 表裡俱病也. 太陽與少陰爲表裡, 陽明與太陰爲表裡, 少陽與厥陰爲表裡, 陰陽䨇傳, 臟腑俱病, 此爲難治, 六日而死矣.[sm/一日太陽與少陰俱病, 則頭痛․口乾․煩滿而渴, 二日陽明與太陰俱病, 則腹滿․身熱․不欲食․譫言, 三日少陽與厥陰俱病, 則耳聾․囊縮而厥.] 仲景無治法, 但云兩感病俱作, 治有先後, 發表攻裏本自不同. 尋至第三卷中, 言傷寒下之後, 復下利不止, 身疼痛者, 急當救裡, 宜四逆湯, 復身體疼痛, 淸便自調者, 急當救表, 宜桂枝湯. 遂以意尋此, 倣効治兩感, 有先後宜先救裡, 若陽氣內正, 卽可醫也, 內才正, 急當救表, 葢內尤爲急, 才溫內, 則急救表, 亦不可緩也.[sm/傷寒, 惟兩感者, 爲必不死, 設有諸異證, 能消息湯藥无不愈者, 其有死者, 乃醫殺之耳.]

((LV))	BB
((OR))	第五十七問 潮熱者何也. 

((LV))	ZZ
((OR))	潮熱者, 大率當下. 仲景云, 潮熱者, 實也. 大承氣湯證, 內云其熱不潮, 未可與也. 則知潮熱, 當下無疑矣. 雖然更看脉與外證, 脉若弦․若浮, 及外證惡寒猶有表證, 且與柴胡以解之, 若腹大滿, 不通者, 可與小承氣, 微和其胃氣, 勿令大泄也.[sm/仲景云, 日晡發熱者, 属陽明也, 脉實者, 大承氣․大柴胡也, 脉虛者, 桂枝也.] 縱使潮熱當行大承氣, 亦須先少與小承氣, 若不轉失氣, 不可攻之. 後發熱, 腹硬者, 大柴胡下之, 又有日晡發潮熱, 已而微利者, 又有微發熱, 潮熱而大便溏者, 或潮熱而噦者, 皆當用小柴胡也.[sm/傷寒十一二日, 不解, 胸脇滿而嘔, 日晡發潮熱, 已而微利者, 實也, 先服小柴胡以解外, 後以大柴胡湯下之, 陽明潮熱, 大便溏, 胸滿不去者, 小柴胡主之.] 冬陽明潮熱, 當行黃芩湯.[sm/冬陽明病, 脉浮而緊, 發潮熱, 發作有時, 但脉浮者, 必盜汗, 黃芩湯也.] 又問, 已上潮熱並属陽明也, 太陽有潮熱乎. 仲景大陷胸湯一證, 結胸有潮熱者, 爲大結胸, 属太陽也. 

((LV))	BB
((OR))	第五十八問 頭疼者, 何也. 

((LV))	ZZ
((OR))	頭疼者, 陽證也. 太陽證, 麻黃․桂枝主之. 若已發汗, 未發汗, 頭痛如破者, 連鬚葱白湯, 服而不止者, 葛根葱白湯主之. 陽明證, 頭疼者, 胃實故也.[sm/陽明氣實, 故攻頭也.] 調胃承氣主之. 少陽證, 小柴胡主之. 太陰․少陰經, 但不至頭, 唯厥陰經挾胃, 属肝絡膽, 循喉嚨上頑顙, 連目出額, 故太陰․少陰並無頭疼之證. 仲景只有厥陰一證, 吳茱茰湯, 治乾嘔․吐涎沫․頭疼而已. 大抵属三陽者, 頭疼爲多也. 若日次頭疼, 及發寒熱, 脉緊而不大, 卽是膈上有涎, 宜用瓜蔕末一錢, 暖水調下, 吐涎立愈. 又問, 病人頭疼․鼻塞而煩者, 何證也. 此属濕家, 頭中有寒濕, 故鼻塞而頭疼, 內瓜蔕末鼻中, 則愈. 

((LV))	BB
((OR))	第五十九問 身體痛者, 何也. 

((LV))	ZZ
((OR))	太陽․少陰․厥陰, 皆有身體痛, 當以外證與脉別之. 太陽證, 表未解, 脉浮緊者, 當身體痛, 宜麻黃桂枝之類以汗之.[sm/風濕相搏, 身體疼者, 當於中濕門中求之.] 若脉沉而自利, 身體痛者, 陰證也, 急當救裏, 宜四逆湯․附子湯․眞武湯之類以溫之.[sm/陰毒身如被杖, 當於陰毒門中求之.] 又問, 發汗後, 身疼痛, 脉沉而遲者, 當用何藥. 仲景有桂枝加芍藥生姜人參新加湯, 葢爲此證也. 小建中湯亦兼治汗後身疼, 脉沉而遲者. 若霍亂, 吐瀉止而身疼痛不休者, 少與桂枝湯則愈. 

((LV))	BB
((OR))	第六十問 汗出者, 何也. 

((LV))	ZZ
((OR))	汗出有九證.[sm/唯太陽傷寒無汗, 葢營衛俱病故也. 剛痓无汗, 少陽病无汗, 三陰病无汗.] 衛不和有汗,[sm/病人臟无他病, 時發熱自汗出而不愈者, 衛不和也. 先其時發汗則愈, 属桂枝也. 太陽病, 發熱汗出者, 此爲營弱衛强, 故汗出. 欲救風邪者, 宜桂枝也.] 中風有汗,[sm/太陽病, 發熱汗出, 惡風脉緩, 爲中風.] 風溫有汗,[sm/太陽病, 發熱而渴, 不惡寒者, 爲溫病, 若發汗․身灼熱者, 名風溫, 風溫爲病, 脉陰陽俱浮, 自汗出, 身重, 多眠睡, 鼻息必鼾, 言語難.] 風濕有汗,[sm/風濕相搏, 關節煩疼, 脉沉而細, 汗出短氣, 小便不利, 難經云, 病而多汗, 謂之中濕, 属太陽證也.] 中暑有汗,[sm/太陽中熱者, 暍是也. 其人汗出惡寒, 身熱而渴.] 陽明病有汗,[sm/不惡寒, 反惡熱, 濈濈然汗自出者, 属陽明也. 陽明病, 汗出多而不渴者, 茯苓甘草湯也. 若陽明病汗出多而渴者, 不可與五苓散, 以汗多, 胃中燥, 猪苓復利其小便, 故也. 故仲景云, 陽明病, 發熱汗多者, 急下之, 雖然陽明汗多, 急下, 小便自利者, 此爲津液內竭, 不可攻之, 須自大便導之, 宜用蜜煎導. 又有汗多而譫語者, 亦不可下, 只與柴胡桂枝湯, 和其營衛, 以通津液, 恐大便作燥屎攻之故也.] 亡陽有汗,[sm/太陽汗出而惡寒, 當溫其經, 宜桂枝加附子湯. 陽明汗出而惡寒, 表未解也, 宜桂枝微汗之. 若脉尺寸俱緊而汗出, 亡陽也, 此属少陰, 法當咽痛而復吐利, 其人熱不去, 內拘急, 四肢疼, 厥逆而惡寒者, 四逆湯主之.] 柔痓有汗,[sm/太陽病, 發熱, 脉沉細, 搖頭口噤, 背反張, 汗出而不惡寒者, 名柔痓.] 霍亂有汗,[sm/吐利, 汗出, 發熱惡寒, 四肢拘急, 手足厥冷者, 四逆湯主之.] 雖然少陰不得汗, 而亦有反自汗出之證,[sm/亡陽也.] 陽明病多汗, 而亦有反無汗之證.[sm/陽明病多汗, 反无汗, 如蟲行皮中狀者, 此以久虛故也. 又陽明病反无汗, 但小便利, 二三日嘔而欬, 手足厥者, 此者必苦頭疼, 若不欬不嘔, 手足柔厥者, 頭不疼也. 陽明病无汗, 小便不利, 心中懊憹, 必當發黃.]

((LV))	BB
((OR))	第六十一問 但頭汗出者, 何也. 

((LV))	ZZ
((OR))	病人表實裏虛, 玄府不開, 則陽氣上, 出汗見於頭.[sm/葢頭者, 諸陽會之.] 凡頭汗出者, 五內乾枯, 胞中空虛, 津液少也, 愼不可下. 下之者, 謂之裏虛. 然但頭汗出者, 有數證. 被火而頭汗出者,[sm/太陽中風, 以火劫發汗, 邪風被火, 熱血流溢, 失其常度, 兩陽相薰灼, 其身發黃, 陽盛則爲衂, 陰虛小便難, 陰陽俱虛竭, 身體則枯竭, 但頭汗出, 齊頸而還, 腹滿微喘, 口乾咽爛, 或不大便, 久則譫語, 甚者至噦, 手足燥擾, 捻衣摸床, 小便不利者, 其人不治. 陽明被火, 額上微汗出, 而小便不利者, 必發黃.] 濕家爲病, 但頭汗出者,[sm/濕家, 但頭汗出而背强, 欲得被覆向火, 下之早則噦, 或腹滿, 小便不利, 舌上生胎, 此丹田有熱, 胸上有寒, 渴欲得飮, 而不能飮, 口燥煩, 故也. 濕家下之, 額上汗出微喘, 小便不利者, 死. 若下利不止者, 亦死.] 發黃, 但頭汗出者,[sm/陽明病, 但頭汗出, 身无汗, 齊頸而還, 小便不利, 渴欲水漿者, 此爲瘀熱在裡, 身必發黃, 茵陳湯主之.] 熱入血室, 而頭汗出者,[sm/陽明病, 下血讝語者, 此爲熱入血室, 但頭汗出者, 小柴胡主之, 譫語汗出則愈. 産婦郁冒, 其脉微弱, 葢血室空虛, 孤陽上出.] 水結在胸膈間, 而頭汗出者,[sm/傷寒結胸无大熱者, 以水結在胸脇間. 但頭微汗出者, 大䧟胸湯主之.] 徃來寒熱而頭汗出者,[sm/小柴胡湯主之, 心煩者, 柴胡桂枝乾姜湯主之.] 心下懊憹, 飢不能食, 但頭汗出者,[sm/梔子鼓湯主之.] 仲景治法, 並無下之者也. 

((LV))	BB
((OR))	第六十二問 咽乾者, 何也. 

((LV))	ZZ
((OR))	咽乾者, 愼不可發汗. 發汗則重亡津液也. 少陽證, 口苦咽乾者, 小柴胡主之, 少陰證, 口燥咽乾者, 急下之, 又於他證可求之.[sm/傷寒又有口乾者, 太陽證, 其■渴而口乾者, 白虎湯主之, 小便不利者, 五苓散主之, 口乾喜睡者, 烏梅乾棗丸主之.]

((LV))	BB
((OR))	第六十三問 咽喉痛者, 何也. 

((LV))	ZZ
((OR))	咽喉痛有兩證, 脉浮數․面赤, 班班如錦文, 咽喉痛, 唾膿血者, 此陽毒也, 脉沉遲, 手足厥冷, 或吐利而咽中痛, 此少陰證也. 病源云, 此爲下部脉都不至, 陰陽隔絶, 邪客於足少陰之絡, 毒氣上衝, 故咽喉不利, 或痛而生瘡也. 傷寒, 脉陰陽俱緊及汗出者, 亡陽也. 此属少陰, 當咽痛而復吐利, 此候汗下薰熨, 俱汗出者, 藁木粉傅之. 咽喉痛者, 桔梗湯․猪膚湯․半夏散․通脉四逆去芍藥加桔梗湯主之. 又有伏氣之病, 所謂非時有暴寒中人, 伏氣於少陰經, 始不覺, 病旬月乃發, 脉微弱, 法先咽痛, 似傷寒非喉痺之病, 次必下利, 始用半夏桂甘湯, 次四逆散主之, 此病只一二旬便差, 古方謂之腎傷寒也. 

((LV))	XX
((OR))	傷寒百問卷四終

((LV))	AA
((OR))	傷寒百問卷五

((LV))	BB
((OR))	第六十四問 嘔者, 何也. 

((LV))	ZZ
((OR))	嘔属胃足陽明經也. 足陽明之氣下行, 今厥而上行, 故爲氣逆, 氣逆則嘔. 仲景云, 嘔多雖有陽明證, 愼不可下, 葢爲此也. 大抵胃中有熱, 穀氣入胃, 與熱相幷, 氣逆則嘔.[sm/黃連湯․黃芩芍藥加半夏生姜湯․茅根麥門冬湯.] 曾經汗下, 飮水多冷, 陽氣微, 胃中虛冷亦嘔.[sm/理中湯․茯苓生姜湯․干姜黃芩黃連人參湯.] 諸數爲熱, 諸遲爲寒, 當以脉別之. 然膈氣虛, 則脉數也. 數爲客陽, 不能消穀, 胃中虛冷, 脉亦數. 當問病人, 曾與未曾汗下, 更以餘證別之. 嘔而發熱者, 小柴胡也. 太陽病, 過經十餘日, 柴胡證仍在者, 先與小柴胡, 嘔止少安. 若其人復嘔, 心下急, 鬱鬱微煩者, 與大柴胡下之, 卽愈. 嘔而脇鳴, 心下痞者, 半夏瀉心湯主之. 嘔而發渴者, 猪苓湯也. 先嘔却渴者, 此爲欲解, 急與之. 先渴却嘔者, 爲水停心下, 此属飮家. 仲景云, 本渴, 飮水而嘔者, 柴胡不可與也, 宜治膈間, 有水, 小半夏加茯苓湯. 孫眞人云, 凡嘔家, 多服生姜, 此是嘔家聖藥. 若少陰․厥陰發嘔, 則外證與脉皆寒也, 灸厥陰, 白通湯․眞武湯․附子加生姜湯․四逆加生姜湯主之. 傷寒差後, 嘔者, 有餘熱在胃脘也, 枳朮丸․竹葉加生姜湯主之, 若病人直患嘔吐, 而復脚弱, 或疼, 乃是脚氣入心也, 當作脚氣治之.[sm/金匱方治脚氣衝心, 用礬石二兩, 漿二斗, 水煎三五沸, 浸脚跟.]

((LV))	BB
((OR))	第六十五問 吐者, 何也. 

((LV))	ZZ
((OR))	吐有冷熱二證. 脉數引飮, 食已卽吐, 手心熱, 胸膈煩躁, 以熱在胃脘, 細辛半夏湯․黃連湯․竹葉湯․乾葛半夏湯․五苓散主之.[sm/水道不下者, 由心經受熱, 而小便不利, 故也, 宜服五苓散․桂枝通心散․澤瀉猪苓皆行小腸, 白朮茯苓亦運氣, 心與小腸相傳, 設若小便通, 則心經伏熱自下, 則水入不吐也.] 又曾經汗下, 胃中虛冷, 食久反出, 理中湯去朮加生姜也, 甘草乾姜湯․小半夏湯. 仍吐不止者, 半硫丸․來甦丹․溫胃丸最良. 若病到陰經須吐須利, 手足寒, 自利, 脉沉而遲, 咽痛, 吐, 四逆湯․吳茱茰湯․乾姜黃芩黃連人參湯主之. 又問, 小兒吐者, 何也. 小兒尋常吐逆, 療之久不差, 茌苒多時, 遂成慢驚, 定吐救生丸主之. 若胃虛發吐不止, 羸困者, 用大丁香丸, 无不愈者. 

((LV))	BB
((OR))	第六十六問 乾嘔者, 何也. 

((LV))	ZZ
((OR))	乾嘔者, 今人所謂啘是也. 傷寒乾嘔者, 熱氣在於脾胃也. 胃中畜熱, 熱氣上薰, 則心下痞結, 故乾嘔也. 桂枝․小靑龍․小柴胡․十棗․甘草瀉心湯. 若少陰證, 胃氣虛, 亦乾嘔, 當溫之也. 白通․四逆․茱茰湯․金匱要略半夏乾姜散, 橘皮湯. 乾嘔而利者, 黃芩加半夏生姜湯主之. 

((LV))	BB
((OR))	第六十七問 咳嗽者, 何也. 

((LV))	ZZ
((OR))	傷寒咳嗽有兩證, 有太陽證咳嗽, 小靑龍․小柴胡是也. 有少陰證咳嗽, 眞武湯․四逆湯․猪苓湯是也. 大抵太陽證, 熱在上焦, 其人必飮水, 水停心下, 則肺爲之浮. 肺主於欬, 水氣乘之, 故咳嗽, 小靑龍湯加五味子細辛干姜湯. 頭疼發熱而嗽者, 小柴胡湯去人參加大棗生姜五味子乾姜. 肺寒咳嗽, 聲重多涕者, 溫肺湯․降氣湯. 若少陰證咳嗽, 四支沉重, 痒痛, 小便不利, 自下利而咳, 眞武湯加五味子細辛乾姜也. 四支厥逆腹中痛, 或泄利而咳, 四逆湯加五味子乾姜也. 下利而嘔, 煩渴不得眠而咳, 猪苓湯主之. 天行時氣咳嗽, 外臺千金方詳. 

((LV))	BB
((OR))	第六十八問 鼻衂者, 何也. 

((LV))	ZZ
((OR))	衂血者, 熱證也. 火乘金而血上溢也. 傷寒太陽證, 衂血者, 陽氣重故也. 仲景所謂陽盛則衂. 若脉浮緊, 無汗, 服湯不中病, 其人發煩目瞑, 劇者必衂. 小衂而脉浮緊者, 宜麻黃湯也, 衂後脉已微者, 不可行也. 若脉尙浮, 自汗, 服湯不中病, 桂枝證尙在, 必頭疼甚而致衂, 小衂而脉尙浮者, 再與桂枝也. 衂後脉已微者, 不可行也. 大抵傷寒衂血不可發汗者, 爲脉微故也. 苦參湯․地黃湯․欝金散․黃芩芍藥湯主之. 其脉細小, 加嗽者, 黃芩荊芥散主之. 服湯已, 衂血不止者, 用茅花湯卽差, 又法用好緊白龍骨, 不以多少硏, 令極細, 塞鼻中, 血止則已, 然不若茅花之妙也. 傷寒之病差後, 小勞便鼻衂, 牡蠣散主之. 又問, 陰證有衂血者乎. 陰證自無熱, 何緣有衂. 若少陰病, 但厥無汗, 强發之必動血, 未知從何道出, 或從口鼻, 或從耳目, 是謂下厥上竭, 爲難治. 

((LV))	BB
((OR))	第六十九問 吐血者, 何也. 

((LV))	ZZ
((OR))	傷寒吐血, 由諸陽受邪, 熱初在表, 應發汗而不發汗, 熱毒入深, 結於五藏, 內有瘀積, 故吐血也. 犀角地黃湯․三黃丸主之. 又問, 非傷寒證吐血者, 其治法如何. 蛤粉散, 不過再服. 若虛勞肺嗽吐血․羸瘦․口苦咽乾, 又不可服涼藥者, 黃蓍湯主之. 

((LV))	BB
((OR))	第七十問 渴者, 何也. 

((LV))	ZZ
((OR))	脉浮而渴, 属太陽. 傷寒表不解, 心下有水氣而渴者, 小靑龍去半夏加瓜樓根. 太陽病服桂枝, 大汗出後, 煩渴者, 白虎加人參. 若脉浮, 小便不利, 微熱消渴者, 五苓散. 傷寒四五日, 身熱惡風, 脇下滿, 手足濕而渴者, 小柴胡去半夏加人參栝樓根主之. 太陽證, 身體灼熱而渴者, 属風溫也. 於風溫中可求之. 有汗而渴, 属陽明. 陽明病, 脇下硬, 不大便而嘔, 舌上有白胎而渴者, 小柴胡去半夏加人參栝樓根. 陽明病, 但頭汗出, 小便不利, 渴引水漿, 身必發黃, 宜茵陳湯. 自利渴, 属少陰. 傷寒熱入於藏, 流於少陰之經, 少陰主腎, 腎惡燥, 故渴而引飮, 少陰下利, 欬而嘔渴, 猪苓湯主之. 下利, 欲飮水者, 以有熱故, 白頭翁湯主之. 切戒太陽證無汗而渴者, 不可與白虎湯. 仲景云, 渴欲飮水, 無表證者, 白虎加人參湯. 脉浮, 發熱無, 是表未解也, 不可與白虎也. 五苓散․小靑龍․小柴胡也. 陽明證, 汗多而渴者, 不可與五苓散.[sm/汗多胃中燥, 猪苓復利其小便故也.] 薏苡竹葉湯與之. 仲景云, 陽明病, 發作有時, 汗出多者, 急下之. 然太陽病渴, 終不可與白虎耶. 太陽證得汗後, 脉洪大而渴者, 方可與之也. 陽明病渴, 終不可與五苓耶. 陽明證小便不利, 汗少, 脉浮而渴者, 方可與之. 此皆仲景之玄旨也. 凡病非大渴, 不可與水. 若小渴, 咽乾者, 少呷滋潤之, 令胃中和, 若大渴, 煩燥甚, 能飮一斗者, 與五升飮之. 若全不與, 則乾煩無由作汗, 發喘而死. 常人見因渴飮水得汗, 小渴遂劇飮之, 致停飮心下, 滿結, 喘死者甚衆, 當以五苓散, 或陷胸丸與之. 若陽毒倍常躁盛大渴者, 黑奴丸主之. 中暑伏熱深, 累取不差, 其人發渴不已, 酒蒸黃連丸主之. 又問, 小兒非傷寒證, 瀉利引飮不已, 百方治之不差, 奈何. 此疳證也, 急作疳治之, 稍緩, 卽唇齒俱落, 溫疳丸․麝香丸主之. 

((LV))	BB
((OR))	第七十一問 煩者, 何也. 

((LV))	ZZ
((OR))	傷寒煩者, 由陰氣少, 陽氣勝, 故熱而煩. 在太陽證脉浮者, 宜汗, 麻黃湯․桂枝․大靑龍湯․柴胡桂枝湯主之. 然太陽證, 自汗, 小便數, 心煩, 卽不可表也. 在陽明證, 脉實者, 宜下, 大柴胡․調胃承氣․小承氣․大承氣主之. 然病已差, 尙微煩, 必大便硬, 當問其小便日幾行, 若小便少, 津液當還入胃, 不須攻也. 在少陽證, 當和表, 小柴胡去半夏人參加栝樓根․柴胡桂枝乾姜湯. 若傷寒六七日, 無大熱, 其人煩燥者, 此茯苓湯․黃連阿膠湯主之. 凡病傳陰經, 須吐利而煩, 黃連阿膠湯, 止煩兼預斷利也. 然有汗之而煩者, 服桂枝湯, 大汗出後, 尙煩渴不解, 脉洪大者, 白虎加人參湯, 發汗已, 脉浮數, 煩渴者, 五苓散. 陽明病, 本自汗出, 醫更發汗, 大便硬, 微煩者, 以亡津液, 胃中有燥矢也, 當小便不利, 若發汗後復煩, 脉浮者, 更可發汗. 有下之而煩者, 茯苓四逆湯․乾姜附子湯․梔子厚朴湯․梔子乾姜湯․柴胡桂枝乾姜湯主之. 有發汗吐下已後, 府藏俱虛, 而熱氣不散, 虛煩者, 梔子豉湯․梔子甘草湯․竹葉湯. 又有病已解, 而又煩者, 此由病新差, 不勝穀, 損穀則愈, 若吐利․脉微, 發厥而煩者, 當於少陰中求之, 黃連阿膠湯․白通加猪膽湯․猪苓湯․猪膚湯․竹葉湯. 

((LV))	BB
((OR))	第七十二問 躁者, 何也. 

((LV))	ZZ
((OR))	躁有陰證, 有陽證, 當子細辨之. 脉洪實, 或滑促, 身熱, 大便秘, 小便赤者, 陽躁也, 脉微細手足逆冷․大小便利者, 陰躁也. 太陽證, 煩躁, 大率宜汗, 太陽中風見寒脉, 傷寒見風脉, 汗不出加煩躁者, 大靑龍主之. 太陽病, 發汗後, 大汗出, 胃中乾, 煩躁不得眠, 欲飮水者, 少少與之, 令胃氣和則愈, 若脉浮, 小便不利, 微熱消渴, 五苓散主之. 仲景云, 傷寒得病, 无熱, 但狂言, 煩躁不安, 精采不與人相當, 勿以火導之, 但以五苓散二文目服之, 當與新汲井水飮一升許, 卽令指剌喉, 吐去之, 病隨手愈. 若不能吐者, 勿强與水, 水停則結心下, 當以瓜蔕散吐之. 陽明證, 煩躁, 大率宜下. 病人不大便五六日, 繞臍痛․煩躁․發作有時者, 此有燥矢故也. 得病二三日, 脉弱無太陽, 柴胡證, 煩燥, 心下硬, 至四五日, 雖飮食, 以小承氣少少與微和之令小安. 陽毒散亦主熱病心躁. 陰證煩躁宜急溫之. 陽氣弱, 爲陰所乘而躁, 乾姜附子湯․茯苓四逆湯․吳茱茰甘草干姜湯主之. 昔人有患傷寒, 身冷脉微, 手足厥而躁甚, 醫以艾湯調硫黃末數錢與之, 卽時安臥良久睡起, 汗出而愈. 傳信方治陰毒, 傷寒煩躁迷悶, 不至誤人, 急用附子一枚, 可半兩者, 立劈作四片, 生姜一大塊, 劈作三片, 如中指長, 糯米一撮, 三味以水一大盞, 煎取六分, 去滓, 如人體溫, 頻服之, 厚衣覆葢, 汗出後不出, 候心神定卽別消息, 服藥愼不得與冷水. 如渴, 將滓再煎與喫. 今人多用有効. 若傷寒脉微而厥至七八日, 膚冷而躁, 无時暫安者, 此爲藏厥. 仲景无治法. 

((LV))	BB
((OR))	第七十三問 發黃者, 何也. 

((LV))	ZZ
((OR))	病人寒濕在裏, 不散熱, 畜於脾胃, 腠理不開, 瘀熱與宿穀相搏, 鬱蒸不消化, 故發黃. 然發黃與瘀血外證及脉俱相似, 但小便不利爲黃, 小便自利爲瘀血. 發黃之人發熱引飮, 脉浮大滑實而緊數, 若瘀血證, 多發狂, 大便必黑, 此爲異耳. 凡病人身體發熱, 渴引水漿,[sm/以其瘀熱積於心脾.] 小便不利, 頭面汗出, 齊頸而止, 如此必發黃, 茵陳蒿湯․五苓加茵陳散․枳殼大黃散. 病人服湯, 得小便如皂莢汁赤, 一宿腹減, 則黃從小便出也. 古人云, 凡治濕之病, 不利小便, 非其治也. 梔子蘗皮湯․麻黃連翹赤小豆湯主之. 又方傷寒欲發黃者, 急用瓜蔕末, 口含水, 搐入鼻中, 出黃水, 甚驗, 便用五苓茵陳湯尤良.[sm/茵陳末十分, 五苓末五分.] 又問, 白虎証, 身體熱煩渴引飮, 小便不利, 何以不發黃也. 答曰, 白虎証與發黃證相近, 但遍身汗出, 此爲熱越, 必不發黃, 白虎湯主之. 大抵發黃證, 須是頭面汗出, 頸已下都无汗也, 外臺黃疸部幷千金治黃家小便不和, 而赤色自汗出, 此爲表和裏實, 宜下之, 大黃黃檗梔子硝石湯主之, 漢賛南方, 暑濕近夏癉熱, 古人以黃爲癉, 濕熱相搏, 民多病癉, 甚爲跗腫也. 

((LV))	BB
((OR))	第七十四問 發班者, 何也. 

((LV))	ZZ
((OR))	發班有兩證, 有溫毒發斑, 有胃爛發斑也. 溫毒發斑者, 爲冬月溫暖, 人感乖戾之氣, 未卽病發, 至春或被積寒所折, 毒氣未得泄, 至天氣喧熱, 溫毒始發, 則肌肉斑爛, 癮疹如錦紋而咳, 其治法在溫毒門中. 若胃爛發斑者, 傷寒未下卽發斑, 下早亦發斑. 葢不當下而下之, 熱乘虛入胃, 當下而失下, 則胃熱不得泄, 所以皆發斑也. 凡發斑不可用表藥, 葢表虛裏實. 若發其汗, 重令開洩, 更增斑爛, 表虛故也. 玄參升麻湯․大靑龍․四物湯․紫雪化斑湯․白虎加人參湯․龍腦丸.[sm/白虎加人參名化斑湯, 出異書中, 更與紫雪大妙, 龍腦丸亦佳也.] 傷寒發斑無它, 只是熱氣在藏府, 攻腸胃裏, 先面成瘡, 方發出外, 赤者, 易治, 黑者, 難治, 葢毒氣入胃, 深故也. 

((LV))	BB
((OR))	第七十五問 發狂者, 何也. 

((LV))	ZZ
((OR))	發狂有三證, 陽毒發狂, 畜血發狂, 火{■=邪@}發狂. 其外證與脉皆不同. 病人面赤, 咽痛, 脉洪大滑數, 大便秘, 小便赤, 煩躁狂走, 或見鬼神者, 陽毒也. 桂枝大黃湯․浴腸湯․黑奴丸主之. 病人无表證, 不發寒熱, 胸腹滿, 唇燥, 但欲漱水不欲嚥, 其脉微而沉, 但如熱狀, 煩滿口燥, 其脉反無熱, 此爲陰伏, 是瘀血也. 小腹硬滿, 小便反利, 大便必黑, 身黃發狂, 血證諦也. 太陽病不解, 熱結膀胱, 其人如狂, 其血必自下, 下者愈, 須解其外, 宜桂枝湯. 血上逆則喜忘, 血下畜則內爭, 甚者抵當湯, 輕者犀角地黃湯․芍藥地黃加大黃黃芩湯․桔梗大黃湯主之. 大抵當汗不汗, 熱畜在裏, 熱化爲血, 其人喜忘而如狂, 須由抵當湯取盡黑物爲効, 未盡再服. 若火邪發狂, 醫以火於臥床下, 或周身用火迫劫汗出, 或熨而成火邪, 其人亡陽, 煩躁驚狂, 臥起不安, 桂枝去芍藥加蜀漆牡蠣龍骨救逆湯․桂枝甘草龍骨牡蠣湯主之. 凡灸及燒針後, 證似火刼者, 並用火刼治之, 金匱風引湯尤良, 柴胡加龍骨牡蠣湯更捷. 

((LV))	BB
((OR))	第七十六問 讝語者, 何也. 

((LV))	ZZ
((OR))	病人言語錯謬, 有虛實二証, 鄭聲属虛, 當用溫藥治之, 譫言属實, 當行大柴胡․承氣湯. 服承氣湯而讝語不止者, 卽勿服, 不爾再服之. 世多不辨, 均謂之狂言亂道, 尤不可不別也. 仲景云, 實則讝語, 虛則鄭聲,[sm/鄭者, 重也, 聲散不知高下也. 讝語者, 有誠信, 多狂言心誠之事也.] 然讝語․鄭聲亦相以難辨者, 更須用外證與脉別之. 若大小便利, 手足冷, 脉微細者, 必鄭聲也. 大便秘, 小便赤, 手足溫, 脉盛實者, 必讝語也. 以此相參, 然後用藥萬全矣. 然有火迫讝語者, 有三陽合病讝語者, 白虎湯證有胃實讝語者, 大承氣․調胃承氣湯․玄參升麻湯主之.[sm/外臺承氣湯尤穩, 無芒硝.] 有已得汗身和讝語者, 柴胡桂枝湯主之. 此爲津液不和, 又小柴胡去人參加桂和其營衛, 以通津液自愈. 恐人作燥屎, 攻之愼不可下也. 有胸滿煩驚, 小便不利讝語者, 柴胡加龍骨牡蠣湯. 有婦人熱入血室讝語者, 婦人傷寒, 發熱, 經水適來, 晝日明了, 暮則讝語, 如見鬼狀者, 此爲熱入血室, 无犯胃氣及上二焦, 速用小柴胡治之. 若行湯遲, 熱入胃․令津燥, 上焦中焦不榮, 血成結胸狀, 須當針期門也. 婦人中風, 發熱惡寒, 經水適來, 七八日, 熱除而脉遲身涼, 胸脇下滿, 如結胸狀, 讝語者, 此爲熱入血室也. 當剌期門, 隨其實而取之, 已上二焦熱結在期門也. 若犯胃氣, 晝夜不語, 喜忘, 小腹滿, 小便利, 属抵當湯證. 有下利而讝語者, 調胃承氣湯․小承氣湯. 大便利者, 黃連解毒湯. 傷寒讝語․妄語自當有熱, 而反四逆脉沉細者久. 

((LV))	BB
((OR))	第七十七問 病人但漱水不欲嚥, 何也. 

((LV))	ZZ
((OR))	病人頭疼, 身熱, 口燥, 但漱水不欲入咽者, 必衂也. 黃芩湯主之. 若胸滿, 唇痿, 舌靑, 口燥, 但欲漱水不欲嚥, 無寒熱, 爲有瘀血, 必發狂也. 輕者犀角地黃湯, 芍藥地黃加大黃黃芩湯, 甚者抵當湯主之. 

((LV))	BB
((OR))	第七十八問 腹脹滿者, 何也. 

((LV))	ZZ
((OR))	太素云, 胃中寒則䐜脹. 素問曰, 藏寒生滿. 又曰, 藏火不及, 寒乃大行, 民病驚溏, 腹滿, 食飮不下, 寒中腸鳴. 以此觀之, 腹脹滿者, 大率寒證也, 桔梗半夏湯尤良. 仲景太陽證, 發汗後, 腹脹滿者, 厚朴生姜半夏甘草人參湯. 下後, 心煩腹滿, 卧起不安者, 梔子厚朴湯. 若陽明證, 腹滿而喘, 大便硬, 有潮熱者, 大承氣湯主之. 吐後, 腹脹滿者, 與調胃承氣湯. 少陰病, 六七日, 腹滿, 不大便者, 急下之, 宜大承氣湯. 厥陰証, 下利, 腹滿, 身體疼痛者, 先溫裏, 乃可攻表, 溫裏四逆湯, 攻表桂枝湯. 

((LV))	BB
((OR))	第七十九問 腹痛者, 何也. 

((LV))	ZZ
((OR))	難經云, 痛者爲實, 故有仲景桂枝加芍藥湯, 痛甚者, 加大黃. 大抵腹滿而痛者, 此爲實已, 桂枝加芍藥湯[sm/卽是小建中也]. 太陰脉弱自利, 設當行大黃芍藥者, 宜減之, 其人胃虛, 陽氣易動故也. 下利者, 先煎芍藥十余沸. 雖然腹痛有二證, 有虛痛, 有實痛, 不可不辨也. 尺脉弦, 腸鳴泄利而痛者, 虛痛也, 當行小建中湯․四逆加附子湯․眞武湯․通脉四逆加芍藥湯․四逆散․桃花湯也. 小建中湯, 偏治腹中虛寒, 補氣血, 尤止腹痛. 大抵腹痛, 按之不痛者, 爲虛, 腹滿時減, 復如故者, 爲寒, 虛寒之證, 當用溫藥, 按之而痛, 大便不通, 爲實, 當用大黃輩下之. 小建中外臺治虛勞腹痛, 夢遺失精, 四支酸疼, 手足煩熱, 咽乾口燥, 兼治婦人小腹痛. 仲景云, 陽脉濇, 陰脉弦, 當腹中急痛, 宜與小建中湯. 實痛者, 小柴胡去黃芩加芍藥主之. 此二藥皆主腹痛, 關脉實, 腹滿按之痛者, 實痛也, 當行小柴胡去黃芩加芍藥湯․桂枝大黃湯加黃連湯․大承氣湯也.[sm/可下者須是大便硬.] 若心胸連臍腹, 大叚疰悶疼痛, 坐卧不安, 胃悶喘急, 用承氣急下之. 

((LV))	BB
((OR))	第八十問 痞者, 何也. 

((LV))	ZZ
((OR))	病發於陽[sm/在表属陽], 下之早, 因爲結胸, 發於陰[sm/發於三陰], 下之早, 因爲痞. 心下滿而硬痛者, 爲結胸, 但滿而不痛者爲痞. 葢結胸與痞似是而非, 若同而異, 但以痛不痛爲異耳. 醫不審, 一有差互, 立致人死. 爲知是痞, 宜先用桔梗枳殼湯, 桔梗枳殼但行氣下膈, 先用之, 无不驗也. 結胸與痞, 關脉須皆沉, 若關脉浮不可下, 仲景云, 心下痞, 按之濡, 其關脉浮者, 大黃黃連瀉心湯主之. 痞有二種, 有滿而硬者, 桂枝人參湯․大柴胡湯․瓜蔕散․甘草瀉心湯․小柴胡湯․十棗湯․旋覆代赭湯. 陽明病, 心下硬滿, 不可攻之, 利不止, 死. 有滿而濡者, 半夏瀉心湯․大黃黃連瀉心湯․小柴胡加干姜湯. 若不滿不硬, 但覺心下妨悶者, 非痞也, 謂之支結. 心下支結, 小柴胡加桂湯主之. 胸脇滿, 微結, 小柴胡加干姜牡蠣湯主之. 更隨證看病冷熱, 於瀉心湯選用. 冷證如附子瀉心湯․理中湯之類, 熱證如大黃黃連瀉心湯․五苓散之類. 凡痞與瀉心湯, 痞不解, 其人渴而口燥煩, 小便不利者, 五苓散主之. 脇下痞硬者, 属小柴胡也. 若脅下不快者, 於小柴去棗加牡蠣主之. 然有下利而心下痞者, 十棗湯․大柴胡湯․生姜瀉心湯․甘草瀉心湯․赤石脂禹餘粮湯․桂枝人參湯. 有惡寒而心下痞者, 附子瀉心湯. 病未解者, 桂枝湯․大黃黃連瀉心湯. 仲景云, 太陽陽明, 醫發汗, 遂發熱惡寒, 因復下之, 心下痞, 表裏俱虛, 陰陽並竭,[sm/無陽則陰無以生.] 胸煩, 面色靑黃, 膚瞤者, 難治. 今微黃, 手足溫者, 易愈也. 太陽病, 寸緩關浮尺弱, 其人發熱汗出, 復惡寒, 不嘔, 但心下痞者, 此以醫下之也. 有嘔吐, 而心下痞者, 大柴胡湯․甘草瀉心湯․十棗湯․小柴胡湯․小半夏加茯苓湯.[sm/以膈間有水故也.] 有頭疼而心下痞者, 及汗出而心下痞者, 十棗湯. 凡痞, 服瀉心湯下, 不愈, 乃可用大陷胸湯下之. 

((LV))	XX
((OR))	傷寒百問卷五終

((LV))	AA
((OR))	傷寒百問卷六

((LV))	BB
((OR))	第八十一問 結胸者, 何也. 

((LV))	ZZ
((OR))	病發於陽, 反下之, 熱入, 因作結胸. 傷寒在表, 爲醫被誤, 踈轉熱氣乘虛而入, 痞結不散, 便成結胸. 若己轉了, 初未成結胸, 急頻與理中湯, 自然解了, 更不作此証, 葢理中治中焦故也. 此古人亦說不到, 後來人消息得之, 若大叚轉損有厥證者, 兼與四逆湯便安. 胃中雖和, 傷寒熱未退者, 卽候日數足可下, 却以承氣再下之, 葢前時下得未足故也. 其病心下緊滿, 按之石硬而痛, 項强如柔痓, 其脉寸口浮, 關尺皆沉實, 沉緊名曰結胸也, 治法大率當下. 仲景云, 下之則和. 然脉浮與大, 皆不可下之, 下之則死, 尙宜發汗也. 然却無治法. 今脉浮是尙有表證, 須以小柴胡湯等先發表, 表証去, 方用下結胸藥便安. 西晋崔行功云, 傷寒結胸, 欲絶, 心膈高起, 手不得近, 用瀉心․大陷胸湯皆不差者, 此是下後虛, 逆氣已不理, 而毒復上攻, 氣毒相搏, 結於胸中, 當用加減理中丸, 理中丸內枳實十六片麩炒, 茯苓二兩, 蜜丸如鷄子黃大, 連進二三服, 胸中豁然矣, 用藥之速, 未見如此. 渴者更加栝樓二兩, 下者加牡蠣二兩. 先理其氣, 次療諸疾, 古今用之, 如神應手而愈. 然結胸有三種. 有大結胸, 不按而痛, 爲大結胸, 大陷胸湯主之, 結胸丸最好, 較穩, 兼丸子經宿乃下, 其陷胸湯恐緊. 有小結胸, 按之而痛, 爲小結胸, 小陷胸湯主之. 有水結在胸脇間, 亦名結胸, 但結胸无大熱者, 以水結在胸脇間, 但頭汗出者, 大陷胸湯主之. 又有寒熱二證, 有熱實結胸, 用大小陷胸丸, 有寒實結胸, 寒實結胸, 无熱證者, 三物白散主之, 加減理中丸, 尤宜用之. 近世多行金針丸, 用硫黃․陽起石者. 若寒實結胸, 行之或有差者, 若熱實結胸, 行之必死也. 又見雜方云, 得結胸, 傷寒, 嘔吐不止, 胸膈痞塞, 諸藥無效, 但口中微有氣者, 可於臍中灸一並錄于此, 以備緩急而已.[sm/巴豆七粒, 黃■■麁皮二寸許, 右以黃連爲末, 巴豆去壳硏極細, 入黃連末硏勻捻作餠子, 按臍中, 以艾粒指頭大灸之, 輕者一炷, 重者, 不過二炷. 灸熱透腹中, 作聲取下惡物立效, 動後如常服和氣藥.] 又問, 藏結者, 何也. 藏結者, 死. 仲景無治法. 大抵藏結, 其證如結胸狀, 飮食如故, 時時下利, 陽脉浮, 關脉小細沉緊, 名曰藏結. 舌上白胎滑者, 難治也. 又曰藏結無陽證, 不徃來寒熱, 其人反靜, 舌胎滑者, 不可攻也. 二者病人脇下舊有痞, 連在臍傍, 痛引小腹, 入陰筋者, 亦名藏結, 死, 不治. 是所醫人可留心也. 

((LV))	BB
((OR))	第八十二問 喘者, 何也. 

((LV))	ZZ
((OR))	華佗云, 盛而爲喘, 減而爲枯. 大凡發喘者, 氣有餘, 故嘶聲. 傷寒只有太陽陽明二證. 太陽喘, 須表, 葛根黃芩湯․麻黃湯․桂枝加厚朴杏子湯․麻黃杏子甘草石膏湯․麻黃杏仁湯, 陽明病須下, 腹滿而喘, 有潮熱者, 大承氣主之. 然陽明中寒, 脉浮无汗, 其人必喘, 亦發汗則愈, 麻黃湯主之. 又有發汗後, 飮水多必喘, 以水停心下, 腎氣乘心, 故喘也. 小靑龍去麻黃加杏仁. 若脉浮, 手足微厥, 面垢, 唇靑, 昏憒而喘促者, 爲陰陽不和, 尙阻升降, 宜服五味子湯, 陰證發喘則脉先絶矣. 陰毒喘促者與來甦丹, 入口便定. 

((LV))	BB
((OR))	第八十三問 咳逆者, 何也. 

((LV))	ZZ
((OR))	咳逆者, 古人所謂噦者是也. 傷寒咳逆, 雖仲景書中不說, 非無也. 孫眞人云, 咳逆遍稽方論, 無此名稱, 深窮其狀咳逆者, 噦逆之名. 大抵噦者, 胃中虛冷故也, 橘皮竹茹湯․橘皮湯․半夏生姜湯․退陰散․桂朮散並主之. 服藥無效者, 雄黃末二錢, 用酒一盞, 煎七分, 急令病人鼻齅其熱氣, 卽止. 又方用硫黃․乳香, 等分爲末, 以酒煎, 更令齅之, 亦妙法也. 若咳逆, 百方不差, 每一咳至八九聲相連, 收氣不回, 至於驚人者, 灸之必愈. 其法, 婦人屈乳頭向下, 盡處骨間, 灸三壯. 丈夫及乳小者, 以一指爲率, 正與乳相直間, 陷中動脉處是也. 男左女右, 艾炷如小豆許. 

((LV))	BB
((OR))	第八十四問 嗜臥者, 何也. 

((LV))	ZZ
((OR))	風溫爲病, 多眠, 必鼾, 萎㽔湯主之. 太陽․陽明嗜卧, 皆可與小柴胡. 若少陰病, 脉微細, 但欲寐, 急作四逆湯復其陽, 不可緩也. 非特少陰也. 熱病得汗, 身冷, 脉細欲絶, 其人己安靜, 但昏沉, 喜睡, 亦急與四逆輩, 令手足溫, 不爾, 熟寐而死. 若狀如傷寒, 四支沉重, 怱怱喜眠, 須看上下唇, 上唇有瘡䖝蝕五藏, 下唇有瘡䖝蝕下部, 當作狐惑治之. 

((LV))	BB
((OR))	第八十五問 不得眠者, 何也. 

((LV))	ZZ
((OR))	病人未得汗, 若心煩不得眠, 欲飮水者, 當稍與水, 令胃中和則愈. 若脉浮, 小便不利, 五苓散主之. 傷寒二三日以上, 心煩不得卧, 黃連阿膠湯主之. 若發汗․若吐․若下後, 虛煩不得眠, 劇則反覆顚倒, 心中懊憹者, 属梔子湯. 若少氣, 腹滿者, 属梔子四逆湯. 若乾嘔者, 属梔子生姜湯. 若腹脹滿, 属梔子厚朴湯. 下後復發汗, 書日, 煩燥不得眠, 夜則安靜, 脉沉微, 身無大熱者, 乾姜附子湯主之. 大熱煩躁, 錯語不得眠, 黃連解毒湯. 汗解, 因飮酒復劇, 煩悶乾嘔, 口燥呻吟, 錯語, 不得卧, 亦宜服之. 傷寒吐下後, 心煩乏氣, 晝夜不眠, 酸棗湯. 若少陰証, 下利而渴, 不得眠, 猪苓湯. 又問, 傷寒差後, 不得睡者, 何也. 葢熱氣未散, 與諸陽相幷, 陰氣不復, 所以仍不得睡, 黃連芍藥黃芩阿膠湯主之. 

((LV))	BB
((OR))	第八十六問 大便溏者, 何也. 

((LV))	ZZ
((OR))	病人腸中有寒, 則大便鴨溏. 葢溏者, 胃中冷, 水穀不別故也. 華佗云, 寒則溏, 熱則鳴. 仲景曰, 初鞭後溏有二證, 小便不利, 小便少, 皆爲水穀不分耳. 

((LV))	BB
((OR))	第八十七問 下利者, 何也. 

((LV))	ZZ
((OR))	傷寒下利有三種. 太陽陽明合病, 必下利, 葛根湯主之. 太陽少陽合病, 自下利, 黃芩湯, 若嘔者, 黃芩加半夏生姜湯. 陽明少陽合病, 必下利, 陽明者, 土, 其脉長大, 少陽者, 木, 其脉弦. 若合病, 土被木賊, 更下利, 爲胃已困. 若脉不弦者, 順也. 爲土不負負者死. 脉滑而數者, 有宿食當下之, 大承氣湯. 其餘下利, 皆經汗下後證也. 太陽病, 桂枝證, 醫反下之, 利遂不止, 脉促, 表未解也, 喘而汗出者, 葛根黃芩黃連湯主之. 傷寒醫下之, 續而下利, 淸穀不止, 身疼痛者, 急當救裏, 後身疼痛, 淸便自調者, 急當救表. 救裏四逆湯, 救表桂枝湯. 傷寒十三日不解, 胸脇滿而疼, 身痛必發潮熱, 已而微利, 此本柴胡, 下之不得利, 今反利者, 知醫以丸子藥下之, 非其治也. 潮熱者, 實也. 先以小柴胡湯解外, 後以大柴胡湯下之. 傷寒十三日過經, 讝語者, 以有熱也, 當以湯下之. 若小便利, 痛, 大便當硬而反下利, 脉調者, 知醫以丸子藥下之. 若自下利者, 脉當微弱, 今反和者, 此爲實也, 調胃承氣主之. 太陽中風, 下利嘔逆, 表解者, 可攻之. 其人漐漐汗出, 發作有時, 頭疼, 心下痞, 硬滿引脅下痛, 乾嘔, 短氣, 汗則不惡寒者, 此表解裏未和也, 十棗湯主之. 傷寒, 汗出解之後, 胃中不和, 心下痞硬, 乾噫食臭, 脇下有水氣, 腹中雷鳴下利者, 生姜瀉心湯主之. 傷寒中風, 醫反下之, 其人下利日數十行, 穀不化, 腹中雷鳴, 心下痞硬而滿, 乾嘔, 心煩不得安, 依見心下痞, 謂病不盡, 復下之, 其痞益甚, 此爲結熱, 但以胃中虛, 客氣上逆, 故使痞也, 甘草瀉心湯主之. 傷寒服湯藥, 下利不吐, 心下痞結者, 瀉心湯已. 復以他藥下之, 利不止, 醫以理中與之, 利益甚, 速調治中焦而利下焦, 赤石脂禹余糧湯主之. 復不止者, 當利其小便, 五苓散主之. 太陽病, 外證未除而數下之, 遂脇熱而利, 利不止, 心下痞硬, 表裏不解者, 桂枝人參湯主之. 傷寒發熱, 汗出, 而後心下痞, 不嘔吐而下利者, 大柴胡湯主之. 若病傳到陰經, 不吐卽利, 但自利不渴, 属太陰, 自利而渴, 属少陰, 宜先用黃芩阿膠湯, 止煩兼預斷利也. 大抵下利, 須看脉與外證. 下利脉大者, 虛也, 下利十餘行, 脉反實者, 死, 下利脉數而滑者, 有宿食也, 下之愈. 脉遲而滑者, 實也, 其利未得便止, 當更下之, 下利, 三部脉皆平, 按其心下硬者, 急下之. 三陽下利, 身熱, 太陽下利, 手足自溫, 少陰厥陰下利, 身不熱, 雖然自利而渴, 属少陰, 然三陽下利, 欲飮水者, 乃有熱也. 三陰下利, 宜溫之. 然少陰自利淸水, 心下痛, 口乾燥者, 却宜下之. 厥陰下利, 讝語者, 有燥屎也, 亦須下之. 不可不知也. 要之, 脇熱利者, 臍下必熱, 須赤黃色, 及膓間津汁垢. 臟寒毒入胃, 則臍下必寒, 須黃白色, 或靑黑, 或下利淸穀, 寒則用四逆湯․理中湯․當歸四逆湯․四逆加薤白湯. 熱則用黃檗湯․調中湯․白頭翁湯․三黃熟艾湯․薤白湯․黃芩芍藥湯․赤石脂丸. 下膿血者, 少陰證, 桃花湯. 熱毒便血者, 勝金散․檗皮湯. 小兒下血, 貫衆散, 須子細辨識陰陽, 勿令差互也. 

((LV))	BB
((OR))	第八十八問 數日不大便, 又有大便難, 又有大便鞕, 又曰有燥屎, 何也. 

((LV))	ZZ
((OR))	傷寒數日不大便, 大便難及有燥屎, 皆知用大柴胡․大承氣․小承氣攻之. 然仲景論, 大便不通亦有數種, 不可攻者, 不可不別也. 陰結者, 不可攻也. 若陰結者, 何也. 答云, 其脉沉而遲, 不能食, 身重大便難, 名曰陰結. 陽明病, 自汗出, 若發汗, 小便自利者, 此爲津液內竭, 雖硬不可攻之, 當須自大便, 蜜導之, 亦土瓜根及大猪膽汁, 皆可爲導. 陽明病, 脇下硬滿, 不大便而嘔, 舌上白胎者, 不可攻之, 宜與小柴胡, 二焦得通, 津液得下, 胃氣因和, 身濈然汗出而解. 陽明病, 不大便六七日, 恐有燥屎, 欲知之法, 少與小承氣, 入腹中轉失氣者, 此有燥屎也, 乃可攻之. 若不轉失氣者, 此但初硬後必溏, 不可攻之, 攻之心腹滿, 不能食也. 大便堅, 小便數, 不可用承氣湯攻之. 趺陽脉浮而濇, 浮則胃氣强, 濇則小便數, 浮濇相搏, 則大便硬, 其脾爲約, 麻子仁丸主之. 千金云, 脾約者, 大便堅, 小便利, 宜枳實丸. 太陽陽明者, 脾約是也. 大便硬, 小便少者, 不可攻也, 恐津液還入胃, 必先硬後溏也. 小便自如, 乃可攻之, 當問其小便日幾行, 若未小便日三四行, 今已再行, 故知大便不久出, 以此知古人愼用轉藥如此. 金匱云, 傷寒病六七日, 雖不大便, 傳而无所苦者, 尤不可下, 下之早, 熱氣乘虛入胃, 輕者難愈, 重者必死也. 

((LV))	BB
((OR))	第八十九問 小便不利者, 可也. 

((LV))	ZZ
((OR))	傷寒發汗後, 汗出多亡津液, 胃中極乾, 故小便不利. 醫見小便不利, 徃徃利之, 誤矣. 類纂云, 胃中乾, 則無小便, 愼不可利. 故仲景云, 下之後, 復發汗, 小便不利者, 亡津液故也, 勿治之, 得小便利, 必自愈. 或曰, 小便終不可利耶. 曰, 不然, 此謂汗後亡津液耳. 若傷寒引飮, 下焦有熱, 小便不通, 脉浮者, 五苓散․猪苓散也. 表不解, 心下有水, 發熱而咳, 小腹滿, 小便不利者, 小靑龍湯去麻黃加茯苓也. 傷寒无汗, 翕翕發熱, 頭項强痛, 小便不利者, 桂枝湯去桂加茯苓白朮也. 嘔而發熱, 胸脇滿, 心下怔忪, 小便不利者, 小柴胡湯去黃芩加茯苓也. 少陰病, 小便不利者, 四逆湯加茯苓也. 若陰毒傷寒, 加以小便不通, 及陰囊縮入小腹, 絞痛欲死者, 須是大叚, 急灸之, 仍可與追陰丹․當歸四逆加茱茰姜湯, 愼勿與尋常利小便藥. 此是陰氣在小腹故也. 世醫見小便不通, 便以鹽及燥熱藥於臍下熨, 欲望小便通, 不知陰氣在小腹之間, 致被熱物熨蒸, 无處出得, 卽奔上心, 徃徃有死者. 大抵風濕與發黃, 以利小便爲先. 風濕, 甘草附子湯, 發黃, 茵陳湯. 陽明汗多, 以利小便爲戒, 表虛裏實, 是故汗多, 自然无小便也. 又問, 小便難者, 何也. 陰虛故也. 陰虛陽必湊之, 是以難也. 

((LV))	BB
((OR))	第九十問 小便自利者, 何也. 

((LV))	ZZ
((OR))	太陽證, 下焦有熱, 小腹必滿, 應小便不利, 而小便反利者, 下血證也, 抵當湯主之. 陽明證, 自汗出, 應小便少, 而小便自利者, 津液內竭也. 大便雖硬, 不可攻之, 當用蜜煎導之. 少陰證, 四逆, 而小便自利者, 虛寒證也. 四逆湯․眞武湯加茯苓主之. 又問, 小便數者, 何也. 腎與膀胱俱虛, 而有客熱乘之也. 二經旣虛, 致受於客熱, 虛則不能制水, 故令數小便. 熱則水行澁, 澁則小便不快, 故令數起也. 診其趺陽脉數, 胃中熱, 卽消穀引飮, 大便必硬, 小便卽數也. 

((LV))	BB
((OR))	第九十一問 壊傷寒, 何也. 

((LV))	ZZ
((OR))	傷寒已經發汗, 吐下․溫針, 仍不解, 小柴胡證罷者, 卽名壊病. 仲景云, 太陽病三日, 已發汗․若吐․若下․若溫針, 仍不解者, 爲壊病, 桂枝不可與也, 當知何逆, 隨證治之. 又云, 太陽病不解, 轉入少陽者, 脇下鞭滿, 乾嘔不能食, 徃來寒熱, 尙未吐下, 其脉沉緊者, 可與小柴胡湯. 其小柴胡證罷者, 爲壊病. 葢証候不順, 又感異氣, 變成此証, 以時令寒暑燥濕風氣不節, 脉息與少陽相異, 證候與傷寒不同, 明當消息其由以法治之. 又傷寒過經, 再受熱邪, 留畜藏府, 病候多變, 而久不差, 陰陽無復, 綱紀皆名壊傷寒, 無憂散․知母麻黃湯․鱉甲散․黑奴丸․大黃桂心湯主之. 

((LV))	BB
((OR))	第九十二問 狐惑濕𧏾傷寒, 何也. 

((LV))	ZZ
((OR))	狐惑與濕𧏾, 皆蟲證也. 初得狀如傷寒, 或因傷寒變成斯疾. 其候黙黙欲眠, 目不能閉, 起居不安, 蟲蝕其喉, 爲惑, 其聲嗄, 蟲食下部, 爲狐也. 狐惑之病, 咽乾, 惡飮食, 面目乍赤․乍白․乍黑, 是其證也. 甘草瀉心湯․槐白湯․雄黃薰法․赤豆當歸散․黃芩飮子主之. 若病人齒无色, 舌上盡白, 甚者唇黑有瘡, 四支沉重, 忽忽喜眠者, 皆爲蟲五藏, 及食其肛, 須頻看其上下唇. 上唇有瘡, 蟲食其藏也, 下唇有瘡者, 蟲食其肛也, 殺人甚急, 治𧏾桃仁湯․黃連犀角湯․雄黃銳散主之. 

((LV))	BB
((OR))	第九十三問 百合傷寒, 何也. 

((LV))	ZZ
((OR))	百脉一宗, 悉致其病, 無復經絡也. 其狀欲食復不能食, 常黙黙, 欲得卧復不卧, 欲出行復不能行, 飮食或有美時, 或有不快食時, 如强健人而卧不能行, 如有寒如無寒, 如有熱如无熱, 口苦, 小便赤. 百合之病, 諸藥不効, 藥入卽吐利, 如有神靈, 此多因傷寒, 虛勞大病之後, 不平復變成斯疾也. 百合知母湯․滑石代赭湯․鷄子湯․地黃湯․百合洗方․栝樓牡蠣散․滑石散主之. 千金曰, 百合病, 見在於陰而攻其陽, 則陰不得解也, 復發其汗, 爲逆也, 見在於陽而攻其陰, 則陽不得解也, 復下之, 其病不愈. 金匱要略云, 百合病, 見於陰者以陽法救之, 見於陽者以陰法救之, 見陽攻陰, 復發其汗, 此爲逆, 見陰攻陽, 乃復下之, 此亦爲逆, 其病難愈. 

((LV))	BB
((OR))	第九十四問 霍亂, 何也. 

((LV))	ZZ
((OR))	霍亂有二証, 嘔吐而下利名曰霍亂. 不吐, 不利, 腹滿煩悶, 絞痛短氣, 名曰乾霍亂. 嘔吐下利, 熱多而渴者, 五苓散. 寒多不飮水者, 理中丸. 或有寒, 腹滿痛, 或四支拘急, 或下利轉筋. 理中加附子一枚生用, 作湯服. 吐利, 汗出, 發熱惡寒, 四支拘急, 手足厥冷者, 四逆湯, 吐利止而身體痛不休者, 當消息和解其外, 宜桂枝湯少和之. 中暑霍亂, 非時吐利, 心腹撮痛, 大渴煩燥, 四肢厥逆, 冷汗自出, 兩脚轉筋, 宜服無比香藿散, 須井中沉, 令極冷, 頻服之, 乃効. 扁豆湯․治中湯․四順附子湯․小麥湯皆妙. 乾霍亂者, 冷氣搏於脾胃, 飮食不消, 但腹滿煩悶, 絞痛短氣, 其脾胃先夾食, 故不吐利, 柳宗元鹽湯紫蘓丸主之. 

((LV))	BB
((OR))	第九十五問 傷寒勞復食復, 何也. 

((LV))	ZZ
((OR))	傷寒病新差, 津液未復, 血氣尙虛, 勞動早則病復成. 葢勞則生熱, 熱氣乘虛還入經絡, 故病復如初. 脉浮者, 以汗解, 沉緊者, 宜下之, 渴者, 五苓散. 大抵勞復不宜大叚發汗, 亦不宜大叚下之, 爲氣血先已虛也. 小柴胡湯․豆豉湯尤良, 梔子桂枝湯․枳實梔子湯․竹葉石膏湯, 皆可選用之. 熱病己, 胃氣尙弱, 不能節飮食, 則成食復, 減食則愈, 梔子桂心湯․枳實梔子加大黃湯也. 

((LV))	BB
((OR))	第九十六問 傷寒不思食, 何也. 

((LV))	ZZ
((OR))	陽明病, 能食名中風, 不能食名傷寒, 不思食, 不足怪也. 傷寒是熱, 與雜病不同病人不思食, 醫人謂脾胃不和, 便服和胃藥, 遂令胃熱疾勢轉增, 凡傷寒无和胃之理. 

((LV))	BB
((OR))	第九十七問 傷寒不得用丸子藥者, 何也. 

((LV))	ZZ
((OR))	寒邪流傳經絡, 无有定舍, 隨經蕩滌, 猶恐不及, 況熱氣無積聚可破, 无堅癖可消, 固不當用丸子也. 仲景云, 醫以丸子藥下之, 非其治也. 又問, 仲景有䧟胸丸․麻子仁丸, 何也. 䧟胸丸, 結胸證也, 麻子仁丸, 脾約證也. 

((LV))	BB
((OR))	第九十八問 姙婦傷寒, 其治法如何. 

((LV))	ZZ
((OR))	姙婦傷寒, 白朮散․葱白散․前胡散․大黃湯․知母湯․大靑龍湯․地黃湯也. 黃龍湯尤,[sm/小柴胡去半夏, 名黃龍湯, 葢爲姙婦而去也.] 主産後傷寒, 熱入胞宮, 寒熱如瘧, 或狂言見鬼. 産前先安胎, 産後先補益, 次服傷寒藥, 若病稍退, 則止, 不可盡劑爲戒. 安胎, 四物湯. 補益, 當歸建中湯. 

((LV))	BB
((OR))	第九十九問 小兒傷寒, 其治法如何. 

((LV))	ZZ
((OR))	小兒傷寒, 如大人法, 但用小分劑, 藥性微冷耳. 小兒病證, 未會說, 難辨, 當子細別之. 尋常風壅發熱, 鼻涕痰嗽․煩渴, 惺惺散主之. 頭額․身體溫熱, 大便黃而臭, 腹中有熱, 四順散主之. 頭額․身體溫熱, 大便帶白而酸氣者, 胃中夾食, 丁香丸主之. 頭額․身體壯熱, 頭目碎痛, 心神煩躁, 小便赤, 大便不利, 此熱劇也, 調胃承氣湯主之. 頭額痛, 身體熱而畏人惡寒, 此傷寒證也. 無汗者, 麻黃黃芩湯, 有汗者, 升麻黃芩湯․保生散․七寶散․升麻散. 春月小兒踈轉, 只服大黃川芎散尤佳, 愼忌用丸子藥也. 

((LV))	BB
((OR))	第一百問 小兒瘡疹發熱類傷寒, 何以別之. 

((LV))	ZZ
((OR))	小兒瘡疹發熱, 與傷寒相似, 但耳鼻及尻尖冷, 耳並耳後有赤脉, 其脉長大, 身體壯熱, 或時驚搐, 以之別瘡疹. 愼不可轉, 若轉則毒氣入裡殺人, 卽與化毒湯․紫草木通湯出, 得大盛卽用犀角地黃湯解之. 若出豆不快, 煩躁不得眠者, 黃芩甘草主之也. 

((LV))	XX
((OR))	傷寒百問卷六大尾

((LV))	XX
((OR))	寶曆三年癸酉正月吉旦

((LV))	XX
((OR))	大阪心齋橋順慶町

((LV))	XX
((OR))	書林 澁川淸右衛門