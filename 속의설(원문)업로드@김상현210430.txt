//20. 12. 17. 김진웅 작업 의견
//𩒊: 불명확한 글자 = 頓
//확장한자: 𧙯 𤵜 𩒊 𩕄 𣕔 𢘅 𦒿 𤸵
//없는글자: {@艹+熱} {@臼+廾} {@目+荒} {@艹+處}
//
//21. 4. 30. 김상현 업로드 의견
//없는글자 3개 검색 : {@艹+熱=爇} {@臼+廾=舁} {@目+荒=𥉂}
//없는글자 1개 ctext 그림만 존재 : {@艹+處=ctextchar:8108}
//
((LV))	AA
((OR))	續醫說卷第一

((LV))	XX
((OR))	明 姑蘇兪 弁子容父著, 新安吳勉學師古父校

((LV))	OO
((OR))	續醫說序

((LV))	ZZ
((OR))	御寇有言醫者, 理也, 理者, 意也. 何稽乎. 理言治, 意言識. 得理與意, 料理於未見, 曰醫. 超然望聞者, 無幾也. 降則不理․不治․不識․不明. 斯二者, 不言不詳, 以故聖人尙乎辭說者, 謂經始於軒․岐․緩․鵲輩, 識其意者也. 仲景下, 代有名士, 有方, 有論, 有原, 有辯, 有法, 耿耿與繁星並麗而不磨者. 聖人以道仁天下, 起危而養安, 斯已矣. 而又立言, 以臣扶百代, 其爲慮不廣且勤哉. 神而明之在人, 子容氏有意焉久矣. 苦心探賾, 學以聚之, 問以辯之, 精思以强勉之. 董生曰, 勉强學問, 則聞見愽, 知益精. 然會愽而歸約, 則君子貴乎詳說也. 是書述古法今事, 積有歲月, 得理與意者, 纂載不遺, 子容之用心亦勤矣. 病其繁也, 故畧節取之, 以講於家塾, 有就有道, 意盖以人之司命, 不敢肆然而輕耳. 考其言, 有先經以始事, 有後經以終義, 則係之以經曰, 示無專也. 有以脉而辯證, 有以証而辯劑的之已見者, 則係之以余曰, 示無私也. 得之前烈, 參之時賢者, 則係之曰某人曰, 示無掩焉. 盖得於意則見於言, 本始以淸其源, 推委以別其流, 酌中隨時, 以明其宜, 以通其變, 而參伍設置, 尙其權也. 有論而無方, 神其用也. 祖乎帝, 繼其志也. 徵諸今, 尙時也. 文以足志, 達其意也. 削屢而成什, 要諸理而止也. 愽而要, 辯而精, 簡而覈, 迹其所到, 眞可究之施行者矣. 殆與醫案․醫原相勝負, 其可也. 鬼神洩其秘於此矣. 子能秘之家塾, 不布百代耶. 噫孰知無是心也. 俟迺綿邈, 光于世世, 則從起者, 吾諒其惑焉. 子容姓兪, 名弁, 以翁約齋號, 故自附曰守約云. 

((LV))	ZZ
((OR))	嘉靖甲午鄕貢進士白海吳恩序

((LV))	OO
((OR))	續醫說叙

((LV))	ZZ
((OR))	太史公作史記, 傳淳于公, 備書其所奏治病死生驗者, 主名病狀, 診候方藥, 具悉不遺. 夫史, 必關天下之故, 而書紀傳所畧者亦衆矣, 而何獨詳於一藝焉. 嗟乎. 人之所病, 病疾多, 醫之所病, 病道少. 苟有明效大驗, 章章若是, 而可不大而傳之乎. 盖將以析同異, 極變化, 決嫌疑, 定可治. 求合先聖之道, 以立度量於萬世, 軒․岐․尹․鵲之空言, 由是不誣. 其所關豈小小哉. 余友兪子容氏, 好數喜書, 其身所取效者, 無慮數十, 旣皆表而籍之, 乃益取近世名人文集雜紀有裨於醫者, 及耳目所睹, 記得失論而附焉, 名曰續醫說, 來求余爲序. 余以自漢以遠, 良工數人, 代有作者, 論鍼砭則祖素難, 言本草則宗湯液, 說脉法則推叔和, 述方論則稱仲景, 塗轍雖殊, 要皆有利於物. 然學者視爲術數小道, 致遠恐泥, 縉紳先生不道焉. 而倉公獨賴史遷之文, 至今交於學士大夫之口, 是知爲術雖精, 取效雖多, 診籍雖詳, 非文無以傳也. 今子容所纂, 其大者旣有以拾四子之遺, 探三聖之奧, 析同異, 極變化, 決嫌疑, 定可治, 而尤不專專於一方一論之微, 每於先正鉅儒之言有取焉, 可以知其志之所尙矣. 視夫醫案脉旨歌括圖說之流, 果何如哉. 其傳盖可必矣. 

((LV))	ZZ
((OR))	嘉靖丁酉春三月旣望

((LV))	ZZ
((OR))	賜進士出身承德卽禮部儀制淸臾司主事管理制勑長洌陸師道書

((LV))	OO
((OR))	續醫說叙

((LV))	ZZ
((OR))	齊梁之人有言曰, 不明醫術者, 不得稱爲孝子. 此過論也. 宋儒謂, 治病委之庸醫, 比之不慈不孝, 事親者不可不知醫. 斯言旨哉. 昔之名醫, 若甄權․許智藏․李明之․朱彦脩, 咸以母病習醫, 硏精覃思, 遂究奧妙, 蓋君子之存心, 無所不用其至也. 弁雖不敏, 癖于論醫, 或聞師友講談之餘, 或披閱諸史百家之文, 凡有會于心者, 輙手抄以備遺忘, 積久成, 𧙯蠫 爲十卷, 名曰續醫說云. 匪敢與古人頡頑, 將來好事者共之. 壬午七月望日叙

((LV))	BB
((OR))	原醫

((LV))	CC
((OR))	至人隱醫

((LV))	ZZ
((OR))	醫之爲道, 由來尙矣. 原百病之起瘉本乎黃帝, 辯百藥之味性本乎神農, 湯液則本乎伊尹. 此三聖人者, 拯黎元之疾苦, 贊天地之生育, 其有功於萬世大矣. 萬世之下, 深於此道者, 是亦聖人之徒也. 賈誼曰, 古之至人, 不居朝廷, 必隱于醫卜. 孰謂方伎之士豈無豪傑者哉. 

((LV))	CC
((OR))	國朝醫學

((LV))	ZZ
((OR))	今世之業醫者, 挾伎以診療者, 則有之矣. 求其從師以講習者, 何鮮也. 我  太祖內設大醫院, 外設府州縣醫學, 醫而以學爲名, 蓋欲聚其人以斅學, 旣成功而試之, 然後授以一方衛生之任, 由是進之, 以爲國醫, 其嘉惠天下生民也至矣. 某嘗攷成周所以謂之醫師, 國朝所以立爲醫學之故. 精擇使判以上官, 聚天下習醫者, 俾其教之․養之, 讀軒岐之書, 硏張孫之技, 試之通而後授之職, 因其長而專其業, 稽其事以制其祿, 則天下之人皆無夭閼之患, 而躋仁壽之域矣. 是亦王者仁政之一端也.[sm/大學衍義補]

((LV))	CC
((OR))	古之良醫

((LV))	ZZ
((OR))	物理論曰, 夫醫者, 非仁愛不可託也, 非聰明理達不可任也, 非廉潔淳良不可信也. 是以古之用醫, 必選名姓之後, 其德能仁恕愽愛, 其智能宣暢曲解, 能知天地神祗之次, 能明性命吉凶之數, 處虛實之分, 定逆順之節, 原疾𤵜之輕重, 而量藥劑之多少, 貫微達幽, 不失細小. 如此乃謂良醫, 豈區區俗學者能之哉.[sm/初學記]

((LV))	CC
((OR))	醫儒同道

((LV))	ZZ
((OR))	金華戴叔能曰, 醫以活人爲務, 與吾儒道最切近, 自唐書列之技藝, 而吾儒不屑爲之. 世之習醫者, 不過誦一家之成說, 守一定之方, 以幸其病之偶中, 不復深探遠索, 上求聖賢之意, 以明夫陰陽造化之會, 歸又不能愽極群書, 采擇衆議, 以資論治之權變, 甚者至於屛棄古方, 附會臆見, 展轉以相迷, 而其爲患不少矣. 是豈聖賢慈惠生民之本意哉.[sm/九靈山房集]

((LV))	CC
((OR))	醫不三世

((LV))	ZZ
((OR))	宋景濂云, 古之醫師, 必通於三世之書. 所謂三世者, 一曰鍼灸, 二曰神農本草, 三曰素問脉經. 脉經所以察證, 本草所以辯藥, 鍼灸所以祛疾, 非是三者, 不足以言醫. 故記禮者有云, 醫不三世, 不服其藥. 而傳經者, 乃以父子相承爲三世, 何其惑歟. 噫. 古之豪傑自振者不能悉舉, 若李東垣․朱丹溪․滑伯仁輩, 皆非世傳, 而精造醫術, 屢起危殆, 著書立言, 爲後學楷範, 初不聞其父子相傳也. 是知醫在讀書, 而不在於三世明矣. 

((LV))	CC
((OR))	醫貴權變

((LV))	ZZ
((OR))	王忠文公[sm/禕]云, 李明之弟子多在中州, 獨劉守眞之學傳之荊山浮圖師, 師至江南, 傳之中人羅知悌, 而南方之醫皆宗之矣. 及  國朝, 天下之言醫者, 非劉氏之學弗道也. 劉․李之法, 雖攻補不同, 會而通之, 隨證而用之, 不行其存乎. 近時吾吳中, 稱良醫師, 則以能持東垣者謂之王, 持張․劉者謂之伯. 噫. 堯舜以揖讓, 湯武以干戈, 苟合道濟世, 何必曰同. 余嘗病世之專於攻伐者, 邪氣未退, 而眞氣先薾然矣. 專於補養者, 或致氣道壅塞, 爲禍不少, 正氣未復, 而邪氣愈熾矣. 古人有云, 藥貴合宜, 法當應變. 泥其常者, 人參反以殺人, 通其變者, 烏頭可以活命. 孫眞人所謂, 隨時增損, 物無定方. 眞知言哉. 

((LV))	CC
((OR))	視時盛衰

((LV))	ZZ
((OR))	葛震父云, 爲醫當視時之盛衰. 劉守眞․張子和輩, 値金人强盛, 民悍氣剛, 故多用宣泄之法. 及其衰也, 兵革之餘, 饑饉相仍, 民勞志苦, 故張潔古․李東垣輩多加補益之功. 至若宋之季年, 醫者大抵務守護元氣, 而不識攻伐之機, 能養病而不能治病, 其失在於不知通變也. 王好古云, 大定間, 醫者用防風通聖散, 盛行于世而多効, 何哉. 雖市井之徒, 口腹備, 衣服全, 心志樂而形不苦, 是以多効而少失. 或遇擾攘之世, 饑饉之年, 虀鹽糟糠猶不能充, 況加以値天地肅殺之運, 豈可一例用凉藥如承平之時․豐稔之歲哉. 殊不知張仲景用桂枝于當漢之末, 韓祗和則戒用桂枝于當宋之隆, 此亦因時而用藥者也. 

((LV))	CC
((OR))	輕自製方

((LV))	ZZ
((OR))	東垣․丹溪之書大行于世. 今之醫者, 見其不用古方, 率皆效顰, 輙自製方治病. 藥性不明, 處方無法, 鹵莽亂投, 反致變證多端, 遂難識治. 若非平日熟讀本草, 深究內經, 而輕自製方者, 鮮不誤人也.[sm/王汝言續醫論]

((LV))	BB
((OR))	醫書

((LV))	CC
((OR))	痘疹全書

((LV))	ZZ
((OR))	痘疹, 自漢以前, 方書不載, 至拓拔魏時, 始有方藥. 自唐迄宋, 有董汲․錢乙, 挺然獨出, 著方立論, 羽翼聖經, 最爲有功. 近時慈谿趙繼宗著小兒痘疹全書, 板行于世, 余始讀其序, 竊謂繼錢乙之後者一人, 及讀至終篇, 詳加考究, 與序大異. 其書總出六十二方, 其間喜用紫草․蟬殼․大力子․露蜂房四味, 如是者凡四十六方, 抑何其偏戾如此耶. 若小兒氣實, 有風邪熱毒者, 用之可也. 設使氣虛血虛, 表裏不實, 大便自利灰白色, 頂陷, 咬牙, 寒戰等證, 其可輕用之乎. 按胡大卿痘疹方論云, 紫草雖是瘡疹家聖藥, 然性寒, 利大腸, 若大便結者可用. 又云, 蟬殼八日之後忌用. 鼠粘子卽大力子, 有虛寒者禁之. 按, 本草圖經云, 露蜂房, 味苦醎, 氣平, 有毒, 主驚癇․蠱毒․腸痔․腫毒․風牙等證. 並不及小兒痘疹. 趙氏每方用之, 此用藥之一誤也. 小兒柔脆弱質, 前哲用藥恆少, 劑不過三四錢, 趙氏動輙用一兩六七錢, 此用藥之二誤也. 或內虛泄瀉, 或頭溫足冷, 或煩渴, 或腹脹, 或氣喘, 或寒戰咬牙, 此表裏俱虛也. 趙氏則曰, 不可便謂之裏虛, 乃傷食傷冷所致. 旣曰傷食傷冷泄瀉, 主治仍用鼠粘子․紫草, 此用藥之三誤也. 甚至痒塌內虛作瀉氣促者, 復投寒凉之劑, 此用藥之四誤也. 趙氏旣云寒戰咬牙, 脾胃受冷, 鼠粘子․紫草․苦參更不忍舍, 殊不知寒冷大過, 脾胃淸純之氣寧無損乎. 經曰, 五臟皆稟氣於胃. 胃者, 五臟之本. 胃氣一虛, 其死可立而待. 楊仁齋有云, 諸熱不可驟去, 宜輕解之. 蓋痘瘡無熱則不能起發, 比之種豆値天時暄暖則易生. 古人用藥, 審度寒暄, 推詳運氣, 苟執一偏之見, 其誤人也必矣. 余豈好辯哉, 亦幼吾幼之意云爾. 

((LV))	CC
((OR))	格致餘論

((LV))	ZZ
((OR))	丹溪, 醫之聖者也. 其爲格致餘論一書, 超邁今古, 奚容輕議. 然沉潛反覆, 竊有可疑者焉. 論中左大順男․右大順女之說, 丹溪獨指氣血之陰陽, 反遺脉位之陰陽, 乃以醫人之左右手立論, 有戾經旨, 可疑者一也. 醇酒宜冷飮之論, 吾見世人飮熱酒者亦無恙, 飮冷酒者雖盛暑亦致病焉, 可疑者二也. 至如倒倉一法, 且丹溪自云, 得之西域異人, 近世余目擊土夫數人, 信行此法, 死者相繼, 可疑者三也. 噫. 西域之人, 殊方異域, 風氣不同, 稟賦亦異, 此法豈可行於東南柔弱之人乎. 門人誤錄於勞瘵吐血門中, 爲禍甚大. 且勞瘵咳血, 眞陰虧損, 藏府脾胃虛弱, 津液枯竭, 不宜吐瀉. 昔徐文伯治范雲之疾, 有取汗之戒, 尙促天年, 況吐下之法施於勞損之人可乎. 或以是罪, 余輕議前人者, 余應之曰, 孫眞人千金方有房中補益法, 丹溪辯之曰, 苟無聖賢之心․神仙之骨, 未易爲也. 又曰, 若以房中爲補, 殺人多矣. 丹溪能爲孫公之忠臣, 余顧不能爲丹溪之忠臣乎. 語曰, 不以人廢言. 使丹溪復生, 其殆不廢余言矣. 

((LV))	CC
((OR))	和劑局方

((LV))	ZZ
((OR))	或問曰, 和劑局方, 丹溪發揮辯之詳矣, 戴原禮乃丹溪高弟, 今觀其所著證治要訣方論, 皆祖局方, 何也. 余曰, 局方亦何負於人哉. 前後活人不知其幾. 丹溪但辯其用藥者誤耳, 非方之罪也. 血虛證不宜用香燥之劑, 痿痹證不可混作風治, 亦何嘗屛棄之乎. 今人遂以局方例不可用, 或者有宜北不宜南之說, 殊不知內經治寒以熱, 治熱以寒, 微者逆之, 甚者從之, 權變得宜, 消息以爲治, 安可限以南北之分, 而無寒熱之異哉. 原禮蓋得丹溪之心法者, 其有取於局方, 非苟然也. 

((LV))	CC
((OR))	蘇沈良方

((LV))	ZZ
((OR))	蘇沈良方十卷, 前有永嘉道士林靈素序, 余家有宋刻本. 竊意靈素在二公文集中, 或雜記或筆談等書抄出, 彙成一編, 附託二公之盛名, 以行其方耳. 李東垣謂蘇沈良方猶唐家類詩, 何也. 蓋言不能詩者之集詩, 猶不知方者之集方也. 一詩之不善, 止不過費紙而已, 不致誤人, 一方之不善, 則其禍有不可勝言者矣. 噫. 後之集方書者, 尙愼之哉. 

((LV))	CC
((OR))	中藏經辯

((LV))	ZZ
((OR))	中藏經八卷, 相傳華元化撰. 按唐書藝文志有吳普集元化藥方, 別無中藏之名. 普, 廣陵人, 親授業于元化之門, 以術藝知名. 今集中諸論, 非普不能作. 靈洞道士鄧處中自序, 元化外孫因弔寢室, 得此書於夢中. 余竊疑其妄誕. 論後附方意者, 皆鄧生增入之耳. 如地黃煎丸, 內有山藥, 古方名薯蕷, 爲避宋英宗諱, 故易名山藥. 燒肝散內有白朮․蒼朮, 本草及占方書止云朮, 不分蒼白二種. 牢牙地黃散細注云, 此方見僧文瑩湘山野錄. 文瑩, 宋僧. 三者可證其出於鄧生之手, 覽者當自知之. 

((LV))	CC
((OR))	十藥神書

((LV))	ZZ
((OR))	葛可久十藥神書, 其方治勞損吐血, 頗有功効. 但疑太平丸後跋語云, 此方利人甚衆, 所得貺不可勝紀, 未嘗妄傳非人. 余漸老恐致泯失, 由是編次, 與子孫濟人無窮之利云. 觀此等語, 知其非葛氏之書矣. 可久, 豪傑士也, 雖醫術亦所不屑爲之, 豈區區言利者哉. 姑蘇志有可久傳, 稱其著書有醫學啓蒙經絡十二論, 而不載十藥神書, 非其所著也明矣. 

((LV))	CC
((OR))	明醫雜著

((LV))	ZZ
((OR))	凡人血病, 則當用血藥. 若氣虛血弱, 又當從氣虛, 以人參補之. 陽旺則能生陰血也. 東垣曰, 血脫益氣, 古聖人之良法, 補胃氣以助生發之氣. 故曰, 陽生陰長, 用諸甘劑爲之先務. 舉世皆以篇補氣, 殊不知甘能生血, 此陽生陰長之理也. 故先理胃氣, 人之身內以穀氣爲寶. 近時醫者多執王汝言明醫雜著云, 陰虛誤服甘溫之劑則病, 日增服之, 過多則死. 由是一切脾胃飮食勞倦之證, 認爲陰虛, 惟用四物湯加苦寒之藥. 吾恐地黃․當歸多能戀膈, 反傷胃氣, 所謂精氣․血氣何由而生. 血未見生, 而穀氣先有所損矣. 昔一士人, 形肥而色白, 因見明醫雜著所載補陰丸, 服之數年, 形瘦短氣. 蜀醫韓天爵, 用辛熱劑決去其滯, 餘而燥其重陰, 然後和平無恙. 此則未達方書而輕率自誤, 可不戒哉. 

((LV))	CC
((OR))	儒醫精要

((LV))	ZZ
((OR))	夫人之一身, 陰常不足而陽常有餘, 故丹溪諄諄勉人, 養陰以配陽實, 非欲補陰以勝陽也. 余近見趙繼宗儒醫精要一書, 駁丹溪專欲補陰以並陽, 是謂逆陰陽之常經, 決無補陰之理, 二辯王叔和命門屬火之誤, 三辯張仲景傷寒無汗․吐․下法, 四辯張潔古無中暑․中熱之分, 五辯中風無火․氣․濕三者之論, 六辯十二經之脉差繆. 趙公偏執已見, 妄立邪說以欺人, 乖悖經旨, 得罪於名教多矣. 噫. 仲景․叔和, 醫之聖也, 百世之師也. 繼宗何人, 而敢輕議如此, 多見其不知量也. 

((LV))	CC
((OR))	牛黃淸心丸

((LV))	ZZ
((OR))	和劑局方皆名醫所集, 可謂精矣. 其間差舛者亦有之. 且如牛黃淸心丸一方, 用藥二十九味, 藥性寒熱交錯, 殊不可曉. 昔見老醫云, 此方止是黃芩․射香․龍腦․羚羊角․牛黃․犀角․雄黃․蒲黃․金箔九味而已, 自乾山藥已後二十一味, 乃局方補虛門中山芋丸, 當時不知何故, 誤作一方. 已上載周密癸辛雜志. 余始得此說, 甚未以爲然, 及考諸方書, 果信二方之合而爲一也, 志之以俟愽洽者訂焉. 

((LV))	CC
((OR))	內外傷辯

((LV))	ZZ
((OR))	李東垣內外傷辯, 先欲理脾胃極本之論也, 未免藥傷於雜. 前輩謂其如韓信之用兵, 多多益善, 盖諱之也. 朱彦脩醫推於儒, 其識見頗高於雜病, 傷寒之旨恐非其長. 國朝名家作手, 帷戴原禮․趙良仁二人之外落, 莫無聞也. 近代王汝言似窺庭戶, 得前人之糟粕, 或者謂其議論, 名浮於實. 要之, 成功則難矣哉.[sm/石門劉桂醫論]

((LV))	XX
((OR))	續醫說卷第一

((LV))	AA
((OR))	續醫說卷第二

((LV))	BB
((OR))	古今名醫

((LV))	CC
((OR))	盛啓東

((LV))	ZZ
((OR))	盛御醫啓東. 永樂中, 東宮妃張氏, 十月經不通, 衆醫以爲胎而脹. 一日  上謂曰, 東妃有病, 往視之. 東宮以  上命醫也, 導之惟謹. 旣診, 出復曰, 使上病狀早若何, 晩若何, 一如見. 妃聞之曰, 朝廷有此醫者, 不早令視我, 何也. 出而䟽方, 皆破血之劑. 東宮視之, 大怒, 曰, 好御醫早晩當誕皇孫, 乃爲此方何也. 遂不用. 數日病益急, 乃復診之曰, 再後三日臣不敢用藥矣. 仍䟽前方. 乃鎖之禁中. 家人惶怖, 或曰死矣, 或曰將籍沒家矣. 旣三日, 紅棍前呼, 賞賜盛甚. 蓋妃服藥下血數斗, 疾遂平矣. 旣而  上亦賜之, 曰, 非謝醫, 乃壓驚也.[sm/王文恪公筆記]

((LV))	CC
((OR))	孫景祥

((LV))	ZZ
((OR))	長沙李文正公[sm/東陽], 自言三十九歲時患脾病, 其證能食而不能化, 因節不多食, 漸節漸寡, 幾至廢食, 氣漸, 薾形日就憊. 醫咸謂瘵也, 以藥補之, 病愈劇. 歲將暮, 醫曰, 吾伎且窮矣. 若春木王, 則脾土必傷重, 吾父聞之甚憂, 會有老醫孫景祥來視, 曰, 及春而解. 因恠問之, 孫曰, 病在心火, 故得木而解, 彼謂脾病者, 不揣其本故也. 子得非有憂欎之患乎. 曰, 嘻, 是也. 蓋是時有喪妻亡弟, 悲愴交集, 積久成病, 非惟醫不能識, 而自亦忘之矣. 於是盡去舊藥, 悉聽孫說, 三日而一藥, 藥不過四五劑, 及春來差. 因自嘆曰, 醫不能識病, 而欲拯人之危, 難矣哉. 又嘆曰, 世之徇名遺實, 以軀命托之庸人之手, 亦豈少矣哉. 向不此醫之値, 而徒托諸所謂名醫, 不當補而補, 至於羸憊, 而莫知悟也. 因錄以自戒.[sm/麓堂文集]

((LV))	CC
((OR))	盛文紀

((LV))	ZZ
((OR))	盛文紀以醫名. 吳中有謝訓導, 病頭疼, 發熱惡寒, 初作外感治, 或以風治, 見熱則退熱, 痛則止疼, 或又以氣虛治, 由是病轉劇, 人事不省, 飮食已絶, 家人意其必死. 謝曰, 吾病惟盛文紀不曾視脉. 命其子延至, 盛乃診視曰, 君幾誤死, 法當先去其滯. 遂用二陳湯加大黃六七錢, 令守者曰, 急煎俾服, 至夜分左眼若動, 肝氣乃舒, 大泄, 則有可生之機矣. 至夜半時覺腹中有聲, 左眼果開, 遺穢物斗許, 中有堅硬如卵之狀, 以竹刀剖視之, 卽痰褁麪食也, 旣而氣舒結散, 津液流通, 卽索食矣. 衆醫問故, 盛曰, 謝君, 北人也. 久居于吳, 飮酒食麪皆能助濕, 濕能傷脾, 脾土一虧, 百病交作. 有是病服是藥, 更何疑焉. 衆醫咸服. 

((LV))	CC
((OR))	劉宗序

((LV))	ZZ
((OR))	葑門仰同知[sm/璇], 喜看方書, 凡遇家人有病, 輙自料理. 其姊六月間勞倦中暑, 自用六和湯․香薷飮之類, 反加虛火上升, 面赤身熱. 後邀劉宗序診視, 六脉疾數, 三部豁大而無力, 劉曰, 此病先因中氣不足, 內傷瓜果生物, 致內虛發熱, 非六和․香薷所能治療, 況夏月伏陰在內, 重寒相合, 此爲陰盛隔陽之證. 急用補中益氣湯加附子三錢煨․乾姜一錢同煎, 置氷中浸, 冷服之. 其夜得熟寐, 至天明微汗而愈. 仰拜謝曰, 伏陰之說已領教矣, 但不解以藥氷之何也. 劉曰, 此卽內經熱因寒用․寒因熱用之義, 何難之有. 仰大歎服. 

((LV))	CC
((OR))	史載之

((LV))	ZZ
((OR))	宋蔡元長苦大便祕, 國醫用藥俱不能通利, 蓋元長不肯服大黃故也. 時史載之未知名, 徃謁之, 閽者齟齬久之乃得見, 旣而診脉, 史欲出奇, 曰, 請求二十文錢. 元長問何爲, 曰, 欲市紫苑耳. 史遂以紫苑末之而進, 須臾大便遂通. 元長驚異, 詢其故, 曰, 大腸, 肺之傳送. 今之祕結無他, 以肺氣濁耳. 紫苑能淸肺氣, 是以通也. 自此醫名大著, 元長深敬服之.[sm/施彦執比窻灸輠]

((LV))	CC
((OR))	王時勉

((LV))	ZZ
((OR))	常熟徐氏病中氣不足, 延王時勉治脉, 曰, 此證宜補劑, 當用參𦒿, 譬如築基造基, 不可以時日計其成緖, 須服藥百褁, 乃可望愈. 一至于十, 病不少減. 更謀一醫, 病勢增劇. 復請于王, 王脉之曰, 爾信道不䔍, 又更別藥, 以致增劇. 徐莫諱, 迺曰曾服利氣之劑, 王曰, 必如吾言則生, 否則非吾所能也. 從之, 果及期而愈. 余嘗見格致餘論載, 浦江鄭君仲夏患痢, 丹溪煎人參膏與服, 至五斤而痢止, 十斤而病安. 今人輕身重財, 不顧體之强弱, 病之淺深, 亟於求効, 況謀利嗜賄之徒, 動輙便施剛峻劫劑, 至於輕病變重․重病至危徃徃有之. 古人有言曰, 不死於病而死於醫. 可不愼歟. 

((LV))	CC
((OR))	張養正

((LV))	ZZ
((OR))	元杜淸碧學道武夷, 至婺源, 病腦疽, 自治不愈, 朱丹溪徃視之, 曰, 何不服防風通聖散. 淸碧曰, 已服數四矣. 丹溪曰, 盍以酒製之. 淸碧乃悟, 服不盡劑而愈, 自此心服丹溪. 弘治乙丑歲, 吾蘇儒學聞教諭恭遘羸疾, 吳醫治之, 率用三白湯, 無奇効. 一日謁張養正求治, 亦用三白湯, 家人曰, 前醫用之多矣. 養正正色曰, 子勿嘵嘵, 吾用湯使不同. 遂投熟附二三片煎, 俾服之, 卽瘥. 

((LV))	CC
((OR))	黃師文

((LV))	ZZ
((OR))	宋人施彦執北窓炙輠載, 黃師文治一婦人, 卧病垂三年, 狀若勞瘵, 名醫皆以虛損治, 不差. 師文徃視之, 曰, 此病食陰物時或遭大驚也. 問之, 其婦方自省悟曰, 曩者食水糰時, 忽人報其夫墜水, 由此一驚, 病延至今不能愈. 師文以靑木香丸兼以利藥一帖與之, 須臾下一塊, 抉之乃痰包一水糰耳. 蓋當時被驚, 怏怏在下而不自覺也. 其後安康無恙. 近時小兒醫陳日新形體尫羸, 常日病熱, 至暮尤甚, 醫以陰虛治, 或以勞瘵治, 荏苒半載, 病勢轉危. 日新謂其父曰, 欲得大黃通利大腸, 爲之一快, 雖死無憾. 其父齟齬久之, 姑從其請, 遂以導痰湯入硝黃劑煎服. 自辰至申, 下結糞一塊, 如核桃許, 抉開視之, 乃上元看燈時所食粉餌也, 因痰褁在外, 不能消化, 由是致熱, 日漸銷鑠耳. 向使日新不自知藥性, 則久爲泉下人矣, 誰謂劉張之法無補於世哉. 

((LV))	CC
((OR))	蔣仲賓

((LV))	ZZ
((OR))	蔣仲賓, 江陰人, 精於醫, 後來, 吳中人未知奇. 有老兵行泣道上, 問之, 曰, 吾子爲鬼魅所憑, 醫莫能治, 今垂絶矣. 仲賓徃視之, 其子方躶體瞠目大詬且歐人, 人不可近. 仲賓卽令其家取大蚯蚓數十條, 搗爛投水中, 去泥, 以水遙示病者, 病者見水遽起, 持飮未盡, 帖然安卧, 更與藥瀉之而愈. 由是名著吳下.[sm/王止仲半軒文集]

((LV))	CC
((OR))	王光庵

((LV))	ZZ
((OR))	金華戴原禮, 學於朱彦脩, 旣盡其術, 來吳中爲木客. 吳人以病謁者, 每制一方, 率銀若干. 耳仲光時爲儒, 未知醫也, 慕而謁焉. 因咨學醫之道, 原禮曰, 熟讀素問耳. 仲光歸而習之三年, 原禮復來見仲光, 談論大駭, 以爲不如, 恐壞其技, 於是登堂拜母以定交. 時仲光雖得紙上語, 未能用藥. 原禮有彦脩醫案十卷, 祕不肯授仲光. 仲光私窺之, 知其藏處, 俟其出也, 徑取之歸. 原禮還而失醫案, 悔甚, 嘆曰, 惜哉, 吾不能終爲此惠也. 於是仲光之醫名吳下.[sm/楊南峯蘇談]

((LV))	CC
((OR))	蔣用文

((LV))	ZZ
((OR))	淮南蔣用文, 儒而醫, 老益精練, 由戴原禮薦入爲御醫. 永樂中, 陞院判, 極蒙寵異. 仁宗特加院使, 賜謚恭毅. 國朝太醫院官賜謚, 唯公一人而已. 吾鄕沈以潛, 宣德間徵人爲醫士, 未甚知名. 會院判蔣用文病, 上遣中使問之曰, 卿旣死, 誰可代者. 用文書以潛名進, 卽擢爲御醫, 進對稱旨. 上謂用文能知人, 以潛爲不負所舉矣. 觀此則知前輩忠厚之風, 互相推薦, 有如是夫. 

((LV))	CC
((OR))	張彦明

((LV))	ZZ
((OR))	曾德顯云, 人有恒心, 踐履端謹, 始可與言醫道矣. 凡有請召, 不以晝夜․寒暑․遠近․親䟽․富貴․貧賤, 聞命卽赴, 視彼之疾舉切吾身, 藥必用眞, 財無過望, 推誠拯救, 勿憚其勞, 冥冥之中, 自有神祐. 如臨安張彦明, 爲醫未嘗計利, 應有求藥, 期於必効. 一日城中火災, 周圍爇盡煙, 焰中獨存其居, 厥後子孫榮顯. 以此見天道好還, 信不誣矣.[sm/活幼心書]

((LV))	BB
((OR))	厚德

((LV))	CC
((OR))	錢朱謙德

((LV))	ZZ
((OR))	昔錢乙在宋神宗時, 治皇子儀國公病瘛瘲, 國醫莫能治, 乙進黃土湯遂愈. 神宗問曰, 黃土湯何以瘉斯疾. 乙對曰, 以土勝水, 木得其平則風自止, 且諸醫所治垂瘉已, 小臣適當其瘉耳. 神宗悅其對, 嘗賚甚濃. 余近見丹溪先生誨子十說, 其一云, 同道中切宜謙和, 不可傲慢於人, 年尊者恭敬之, 有學者師事之, 倘有醫類但當義讓, 不可攘奪致怨招謗. 經云, 禮之用, 和爲貴. 噫. 觀二公之謙德, 足以爲後學之楷範. 

((LV))	CC
((OR))	王李義讓

((LV))	ZZ
((OR))	李某, 文江人, 醫名甚著, 家業饒裕. 崇仁縣有富民病篤, 邀李醫治之, 約病愈當以錢五百千爲謝. 李療拯旬日不瘥, 李告歸. 病家以其不効, 聊贈二百千酧之而去. 復延臨川王醫, 李詢王所之, 以富民之疾委曲相告, 王曰, 君旣不能治, 吾亦徒徃耳. 李曰, 不然. 吾得其脉甚精, 處藥甚當, 奈何主人病不瘉者, 蓋吾之運蹇, 不勝享其錢物耳. 余藥尙在, 吾徃視之, 其疾必瘉. 王素敬李, 診脉用藥一如其說, 惟易湯使而已. 越三日, 富人病痊, 闔家大喜, 酧以五千緡. 王歸郡卽徃詣李, 以所得分贈其半, 李堅辭不受, 乃曰, 愈病得酧物, 君之功也, 於吾何有. 二人相讓踰時, 人咸歎服. 吁. 與世之毁謗同道, 妬賢嫉能者, 有間矣.[sm/擇從錄]

((LV))	CC
((OR))	張陳二醫

((LV))	ZZ
((OR))	吾鄕張御醫致和, 爲人治疾, 有召卽徃, 徃則必爲之盡力. 一日有老媼拜於途, 泣而告曰, 妾有子病, 濱於死, 貧無藥資, 公能恤之乎. 致和忻然徃, 視其脉, 授以藥, 又封褁數服, 囑之曰, 旬日後啓之. 及愈後, 啓其封, 乃楮帛也. 媼徃問之, 致和曰, 若子之疾, 積憂所致耳. 今雖愈, 安知不以貧苦而復作也. 吾爲此計, 欲慰爾子之心, 俾爾衰年有所倚賴耳. 母子感泣, 拜謝而去. 近時陳聘夫徵, 先君至友也, 愽通諸家醫書, 融會精徹, 處方制劑率與衆異, 每應人之求, 不擇貧富. 嘗有一婦人産後得奇疾, 邀陳療治, 願以首飾三十金致謝. 陳許諾, 及病瘥, 其夫置酒携所約之物至, 陳曰, 前所以相諾者, 欲取信於君之夫婦也, 首餙乃婦人所愛, 吾安忍取之邪. 固郤之而去. 噫. 世之乘危射利之徒, 聞二公之行, 其顙得無有泚乎. 

((LV))	XX
((OR))	續醫說卷第二

((LV))	AA
((OR))	續醫說卷第三

((LV))	BB
((OR))	辯惑

((LV))	CC
((OR))	論弦脉

((LV))	ZZ
((OR))	四明張世賢醫學百問云, 弦之一脉, 在仲景則以爲陰, 在叔和則以爲陽. 吾蘇盧丹谷謂, 世賢議論牴牾, 其說不歸于一定, 決無爲陽之說. 丹谷據脉經弦爲陰三字闢之, 余竊疑焉. 按, 六經病篇曰, 尺寸俱弦者, 少陽受病. 按此以弦爲陽也. 切詳仲景以弦爲陰, 而又爲陽者, 何謂也. 許叔微曰, 夫仲景之意, 以弦脉爲陰者, 兼合乎衆脉而言. 且浮大者陽也, 兼之以動滑數之類, 安得不爲陽, 沉細者陰也, 兼之以濇弱弦微之類, 安得不爲陰也. 又少陰病篇曰, 手足寒, 脉弦遲者, 陰也. 蓋此亦兼遲而言之, 乃爲陰證宜矣. 若夫沉微而弦, 沉伏而弦, 沉濇而弦, 沉細而弦, 皆爲陰證之脉也. 蓋少陽之脉弦者, 按仲景之意, 以一脉而言之也. 然少陽之氣通於春, 春脉弦者, 以應春陽時令之脉也, 豈得不爲陽也. 如浮大而弦, 洪長而弦, 浮滑而弦, 浮數而弦者, 皆爲陽也. 夫仲景以弦脉分陰陽, 二用之理, 其義微也. 王叔和以弦脉爲陽, 而不言弦爲陰者, 是以獨指一脉而爲雜病也. 故仲景之脉, 不可與雜病同日而語也. 丹谷駁之太過, 例以脉訣爲高陽生之贗本, 不足取信, 亦難矣哉. 

((LV))	CC
((OR))	三焦有形狀

((LV))	ZZ
((OR))	王叔和言, 三焦無狀, 空有名. 千載之下, 議論不一. 至宋陳無擇之通達, 尙惑徐遁之荒唐, 且曰, 三焦有脂膜如掌大, 正與膀胱相對, 有二白脉自中出, 夾春而上貫於腦. 何其謬也. 按, 內經六節藏象論曰, 膽․胃․大腸․小腸․膀胱․三焦者, 倉廩之本, 營之居也, 能化糟粕轉味而出者也. 五臟別論曰, 夫胃․大腸․小腸․膀胱․三焦, 此五者天氣之所生也, 其氣象天, 故瀉而不藏. 此受五臟濁氣, 名曰轉化之府. 由是觀之, 聖人且以三焦爲有形狀矣. 又按蔡西山脉經, 其間有論三焦一篇, 後引禮運記曰, 上焦若竅, 中焦若編, 下焦若瀆. 然未曾發明其義. 新安孫景思氏, 因推其義而解之, 曰, 上焦若竅, 竅者, 竅漏之義, 可以通達之物, 必是胃之上脘. 經曰, 上焦在胃之上口, 主納而不出, 是也. 中焦若編, 編者, 編絡之義, 如有物編包之象. 胃之外有脂如網, 包羅在胃之上, 以其能磨化飮食, 故脉訣云膏凝散半斤者, 此也. 必是脾之大絡, 此爲中焦, 經曰, 主腐熟水穀, 是也. 下焦若瀆. 瀆者, 溝瀆之義, 可以決瀆, 可以傳導, 乃是小腸之下, 曰闌門. 泌別水穀自此, 而分淸濁之所, 此爲下焦. 經曰, 在膀胱上口, 主瀉而不藏. 又曰, 主出而不內. 又曰, 下焦爲傳化之府. 又曰, 三焦曰水穀之道路, 氣之所終始也. 蓋水穀之所入, 水自上而中, 自中而下, 至於糟粕轉輸傳道而下, 一無底滯, 如此尤可表其爲有形明矣. 所謂形者, 非謂藏府外別生一物, 不過指其所而爲形耳. 或曰, 經之本文乃中焦若漚, 今改作編字, 於理未安. 愚謂蔡西山據理運記而言, 又按白虎通性情篇, 漚亦作編, 二說安得俱誤, 恐漚與編殆相似而訛之耳. 

((LV))	CC
((OR))	衝爲血海

((LV))	ZZ
((OR))	甲乙經曰, 丈夫以右爲命門, 左爲腎, 女子以左爲命門, 右爲腎. 無求子曰, 男子得陰以生, 先生右腎, 女子得陽以長, 先生左腎. 是以女右手命門爲子宮, 左手腎爲血海. 二說不同, 何也. 張潔古云, 婦人皆左爲腎, 右爲命門. 男子主藏精者, 氣海也. 女子主繫胞者, 血海也. 所主者異, 受病則一也. 此說當爲定論. 靈樞經曰, 衝爲血海, 任主胞絡. 血海者, 衝脉也. 

((LV))	CC
((OR))	胃家濕熱

((LV))	ZZ
((OR))	近世方書, 惟戴元禮證治要訣議論切當, 有益後學. 但其間有云, 諸血藥中, 半夏․陳皮自不可少. 余竊疑之. 半夏性燥, 功能去濕健脾, 古人發渴者尤且禁用, 恐其性燥, 損耗血分耳, 惟氣證發渴者, 不在此例. 當時元禮, 必因好酒之人胃氣濕熱而致吐血者, 用之則宜, 若云諸血藥中自不可少, 恐非元禮之言, 或門人誤記之耳. 

((LV))	CC
((OR))	轉矢氣

((LV))	ZZ
((OR))	張長沙用大承氣湯, 必轉失氣則可服. 此失字之義, 其意何也. 曰, 仲景云, 傷寒潮熱, 大便六七日不行, 先服小承氣湯, 若腹中轉失氣, 此有燥糞, 方服大承氣湯. 蓋轉失氣是下焦泄氣, 俗云去屁也. 考之篇韻, 屎矢通用, 竊恐傳寫之誤矢爲失耳, 宜從轉矢氣爲是, 且文理頗順, 若以失字, 則於義爲難訓矣.[sm/醫學全書]

((LV))	CC
((OR))	心胞絡

((LV))	ZZ
((OR))	越人以手心主之經謂之心胞絡, 且人之心爲君主之官, 不受邪氣凌犯, 其所以致病者, 心包絡也, 故經曰, 眞心不受邪者, 此也. 或謂心包絡乃胸中之脂膜, 或又謂之褁心之肉, 皆非也. 乃褁心之黃脂膜, 包于心外, 似脂非脂, 似肉非肉, 外則有細筋膜如系, 與心肺相連者, 此則是心包絡也. 余謂諸獸之內景, 大槩亦與人相同, 觀其心形, 亦略可見矣.[sm/孫景思醫論]

((LV))	CC
((OR))	食掛

((LV))	ZZ
((OR))	朱思, 古眉州人, 年三十歲時得疾, 不能食, 聞葷腥卽嘔, 惟用大鐺旋煮湯沃淡飯, 數數食之, 醫莫能治. 史載之曰, 俗輩不讀醫經, 而妄欲療人之疾, 可歎可駭, 君之疾正在素問經中, 名曰食掛. 凡人之肺, 六葉舒張而蓋下, 覆於脾, 子母氣和則進食, 一或有戾, 則肺不能舒, 脾之爲敝, 故不嗜食. 遂授之一方, 以淸氣潤肺爲治. 服之三日, 病者鼻聞肉味覺香, 取啖之甚美. 此事宋人載於傳記, 余考之岐黃書, 皆無食掛之說, 或記者假托耳, 或史公妄言以欺世惑人歟. 二者皆未可知也. 

((LV))	CC
((OR))	社日受胎

((LV))	ZZ
((OR))	今人指鬚․眉․髮如雪而肌肉純白者, 以爲社日受胎, 故男曰社公, 女曰社婆, 此說非也. 按, 徐巽胎育産化論云, 受胎之時, 母之經水正行, 榮血泛溢, 是以成胎, 則肌肉色白. 褚氏遺書所謂血先肌膚則身白者是也. 或又問曰, 毛髮皆白, 目視𥉂𥉂者何也. 經曰, 毛髮者, 血之餘. 又云, 肝受血而能視. 今値水月方行, 血耗肝虛, 毛髮失所潤, 目睛失所養故也. 此理曉然, 足以破愚者之惑.[sm/席上輔談]

((LV))	CC
((OR))	通則不痛

((LV))	ZZ
((OR))	王荊公解痛字云, 宜通, 而塞則爲痛. 今醫人凡痛, 須用通利臟腑, 故曰諸痛爲實痛, 隨利減. 世俗以利爲下也. 假令痛在表者, 實也, 痛在裏者, 實也, 痛在血氣者, 亦實也. 故在表者汗之則愈, 在裏者下之則愈, 在血氣者散之․行之則愈, 豈可以利爲下乎. 宜作通字訓則可, 故經曰, 通則不痛, 痛則不通. 此之謂也. 

((LV))	CC
((OR))	抑陽扶陰

((LV))	ZZ
((OR))	空同子曰, 夏月陽氣發散在外, 伏陰在內, 謂絲絲未絶之陰, 潛伏待時, 夏至爲妬, 如冬至之復也. 驗之井泉, 則陰之伏, 亦九淵之底. 而病暑者, 以大順散治之, 薑桂大熱, 意爲過飮氷水瓜果者, 設非謂伏陰而用之也, 正丹溪所謂陰字有虛之義, 若作陰冷看, 其誤甚矣. 經云, 春夏養陽, 秋冬養陰. 王太僕注, 春食溫, 夏食寒, 所以抑陽扶陰之義也. 

((LV))	CC
((OR))	聖散子方

((LV))	ZZ
((OR))	聖散子方, 因東坡先生作序, 由是天下神之. 宋末辛未年, 永嘉瘟疫, 服此方被害者不可勝紀. 余閱葉石林避暑錄, 云, 宣和閒, 此藥盛行於京師, 太學生信之尤篤, 殺人無數, 醫𩒊廢之. 昔坡翁謫居黃州時, 其地瀕江, 多卑濕, 而黃之居人所感者, 或因中濕而病, 或因雨水浸淫而得, 所以服此藥而多効, 是以通行于世, 遺禍於無窮也. 弘治癸丑年, 吳中疫癘大作, 吳邑令孫磐令醫人脩合聖散子, 遍施街衢, 幷以其方刊行, 病者服之十無一生, 率皆狂躁昏瞀而卒. 噫. 孫公之意, 本以活人, 殊不知聖散子方中, 有附子․良薑․吳茱萸․荳蔻․麻黃․藿香等劑, 皆性味燥熱, 反助火邪, 不死何待. 若不辯陰陽二證, 一槩施治, 殺人利於刀劒. 有能廣此說以告人人, 亦仁者之一端也. 

((LV))	CC
((OR))	祝由科

((LV))	ZZ
((OR))	外臺祕要載祝由一科, 丹溪謂之移精變氣, 祝說病由而已, 可治小病. 若內有虛邪, 外有實邪, 當用正大之法. 然符水惟膈上熱痰一呷凉水, 胃熱得之豈不淸快, 亦可取効. 若內傷涉虛之人, 及冬天嚴寒之時, 符水下咽, 胃氣受傷, 反致害者多矣. 予考之文獻志, 云, 祝由, 南方神也. 或以祝訓斷, 謂但斷絶其受病之由. 二說兩存之, 未知孰是. 

((LV))	CC
((OR))	從乎中治

((LV))	ZZ
((OR))	王好古此事難知云, 從乎中治. 中治者, 少陽也. 又云, 寒熱俱傷, 必當從乎中治. 中治者, 溫之也. 一書兩出而各異, 余切有疑焉. 後閱東垣先生醫學發明, 云此中字, 蓋欲醫人臨病, 消息酌中用藥耳, 是中庸所謂君子而時中之義也, 此說明白. 

((LV))	CC
((OR))	草廬論運氣

((LV))	ZZ
((OR))	世之言運氣者, 率以每歲大寒節爲今年六之氣所終, 來年一之氣所始, 其終始之交, 隔越一氣不相接續. 余嘗疑, 於是後見楊子建通神論, 乃知其論已先於余, 余請以先天後天卦以明之. 夫風木冬春之交, 北東之維艮震也, 君火春夏之交, 東南之維震巽也, 相火正夏之時, 正南方之離也, 濕土夏秋之交, 南西之維坤兌也, 燥金秋冬之交, 西北之維兌乾也, 寒水正冬之時, 正北之方坎也, 此主氣之定布者也. 地初正氣子中而丑中震也, 地後間氣丑中而卯中離也, 天前間氣卯中而巳中兌也, 天中正氣巳中而未中乾巽也, 天後間氣未中而酉中坎也, 地前間氣酉中而亥中艮也, 地終正氣亥中而子中坤也, 此客氣之加臨者也. 主氣土居二火之後, 客氣土行二火之間, 終艮始艮, 後天卦位也. 始震終坤, 先天卦序也. 世以歲氣起大寒者, 似恊後天終艮始艮之義, 然而非也, 子建以歲氣起冬至者, 冥契先天始震終坤之義, 子午歲之冬至起燥金而生丑中之寒水, 丑未歲之冬至起寒水而生丑中之風木, 寅申歲起風木, 卯酉歲起君火, 辰成歲起濕土, 巳亥歲起相火, 皆肇端於子半, 六氣相生, 循環不窮, 豈歲歲間斷於傳承之際哉. 然則終始乎艮者, 可以分主氣之所居位, 而非可以論客氣所行之序也.[sm/草廬文集]

((LV))	CC
((OR))	解內經義

((LV))	ZZ
((OR))	內經云, 天明則日月不明. 近見虞天民解云, 君火太過, 熱令早行, 火爲離明之象, 故曰明淫. 觀其所釋, 終不了然. 偶閱醫壘元戎, 云, 天明則日月不明, 邪害空竅, 天所以藏德者, 爲其欲隱大明, 故大明見則小明滅, 故大明之德不可不藏, 天若自明, 則日月之明隱矣. 所論者何言. 人之眞氣亦不可大泄露, 當淸淨法道以保天眞, 苟離於道, 則虛邪入於空竅, 風熱之害人, 則九竅閉塞, 霧露之爲病, 則掩翳精明. 取類者, 在天, 則日月不光, 在人, 則兩目隱耀也. 

((LV))	CC
((OR))	褚氏轉語

((LV))	ZZ
((OR))	褚氏遺書其論男女之脉, 與叔和大異, 不知有所據否. 如本氣篇中有一轉語云, 心以役氣, 肺以通氣, 脾以養氣, 腎以泄氣, 惟肝不用. 愚謂肝非無用也. 素問云, 肝者, 將軍之官, 謀慮出焉. 四藏皆與氣相關, 不以肝而節度謀用焉, 則必至於太過不及之患矣. 黃庭內經云, 肝藏膽府最爲緊切, 如變化設施, 斷謀遠慮, 其功有過於四藏者但以心主血․肝藏血者, 收藏之義, 大抵血隨氣行, 不以氣而制馭之, 則血妄行, 若言肝與氣不相關, 則不可也. 

((LV))	CC
((OR))	肝常有餘

((LV))	ZZ
((OR))	近時醫者, 多執前人肝常有餘․腎常不足之說, 徃徃舉手便用平肝之劑. 按, 聖濟經云, 原四時之所化, 始於木, 究十二之所養, 始於肝. 女子受娠一月, 是厥陰肝經養之. 肝者, 乃春陽發動之始, 萬物生長之源, 故戒怒養陽, 使先天之氣相生於無窮, 所以肝主色, 氣和則體澤, 氣傷則枯槁, 故養肝戒忿是攝生之切要也, 不可專泥前說. 

((LV))	CC
((OR))	飮食入肝

((LV))	ZZ
((OR))	證治要訣傷食門有云, 人之飮食下咽而入肝, 由肝而入脾, 由脾而入胃. 因食所傷, 肝食不理, 故痰涎壅塞, 如中風狀, 有半身不遂者, 肝主筋故也, 治以風藥則誤矣. 余謂此論甚正, 但云食下咽而先入肝, 次入脾, 再次入胃之語, 未免有疑. 按, 存中筆談云, 凡人之有咽有喉二者而已, 咽則納飮食, 喉則通氣. 咽則下入胃脘, 次入胃, 又次入腸, 又次入大小腸, 喉則下通五臟, 出入息五臟之氣, 呼吸正如冶家之鼓鞴. 人之飮食藥餌, 但自咽入腸胃, 何嘗能至五臟. 凡人之肌骨․五臟․腸胃, 雖各別其入腸之物, 英精之氣味皆能洞達, 但滓穢卽入大小腸矣. 凡所謂某物入肝, 某物入腎之類, 以氣味到彼爾, 物質豈能至彼哉. 余因未諳前說, 而書此以證之, 或原禮別有一說也. 

((LV))	XX
((OR))	續醫說卷第三

((LV))	AA
((OR))	續醫說卷第四

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	格言

((LV))	CC
((OR))	異法方宜

((LV))	ZZ
((OR))	近時醫者偏執已見, 或好用熱藥, 或好用凉藥. 然素問有異法方宜論, 抑何嘗偏執邪. 古之良醫, 必量人之虛實, 察病之陰陽, 而後投以湯劑, 或補或瀉, 各隨其證. 若的是陽虛失血, 治以乾薑․附子, 諸虛百損, 補以人參․黃, 痰熱壅嗽, 淸以芩․連, 大便結熱, 利以硝․黃. 其法豈盡廢乎. 許叔微有云, 形有寒邪, 雖嬰孩亦可服金液, 臟有熱毒, 雖老羸亦可服大黃. 至哉, 通變之說也. 

((LV))	CC
((OR))	正治反治

((LV))	ZZ
((OR))	病有正治, 有反治. 然正治之法, 人皆知之, 反治者, 從順病氣之法也. 假如治熱證, 不可純用寒凉, 佐以辛溫之藥爲之嚮導, 治寒證不可純用溫熱, 佐以辛凉之藥爲之嚮導. 否則病拒藥而扞格不入, 其病反縱, 反縱則痛發尤甚. 丹溪治疝, 用山梔除濕熱, 佐以烏頭散寒欎. 古方以蜜煎附子, 蔥白散加大黃之屬, 卽經所謂用寒遠寒․用熱遠熱之意云. 

((LV))	CC
((OR))	權變處治

((LV))	ZZ
((OR))	昔聞老醫云, 治北方之疾, 宜以攻伐外邪爲先, 治南方之疾, 宜以保養內氣爲本. 蓋北方風氣渾厚, 稟賦雄壯, 兼之飮食倍常, 居室儉素, 殊少戕賊元氣之患, 一有疾病, 輙以苦寒䟽利之, 其病如脫, 而快意通神矣. 若夫東南之人, 體質柔脆, 腠理不密, 而飮食色慾之過侈, 與西北之人逈異, 槩以苦寒之劑攻之, 不幾於操刃而殺人乎. 余因其言而推廣之曰, 北人稟氣固厚, 安能人人皆實. 南人稟氣雖薄, 安能人人皆虛. 學人當以權變處治, 因其虛實而藥之, 斯無一偏之弊矣. 

((LV))	CC
((OR))	治病六難

((LV))	ZZ
((OR))	嘉禾周伯器[sm/鼎]云, 惟貴勢人之病難治者有三, 群醫爭, 欲售所能, 攻補雜施, 一難也. 遇下不以禮自重者, 不苟徃所徃者, 非所重, 二難也. 唯唯取悅, 孰得盡禁其欲, 三難也. 余亦有三難, 以補周之未備, 朝病暮藥, 速欲求效, 四難也. 獵涉方書, 有病自治, 五難也. 不信服藥, 惟仗鬼神, 六難也. 

((LV))	CC
((OR))	元氣爲本

((LV))	ZZ
((OR))	脾土上應于天, 亦屬濕化, 所以水穀津液不行, 卽停聚而爲痰飮也. 夫人之病, 痰火者十之八九. 老人不宜速降其火, 虛人不宜盡去其痰, 攻之大甚, 則病轉劇而致危殆, 須以固元氣爲本. 凡病推類而治之, 亦思過半矣.[sm/空同子]

((LV))	CC
((OR))	處方貴簡

((LV))	ZZ
((OR))	醫者識脉方能識病, 病與藥對, 古人惟用一藥治之, 氣純而功愈速. 今之人不識病源, 不辯脉理, 品數多每至十五六味, 攻補雜施, 弗能專力, 故治病難爲功也. 韓天爵醫通云, 處方正不必多品, 但看仲景方何等簡任, 丹溪謂東垣用藥如韓信用兵, 多多益善者, 蓋諱之也. 

((LV))	CC
((OR))	心腹內虛

((LV))	ZZ
((OR))	夏文靖公云, 夫人之癰疽伏于身, 未潰則憂不測, 已潰則可緩治, 宜進和平之劑, 加之資補, 俟血氣調和而自愈. 若不小忍, 而惟毒之是攻, 侵淫不已, 心腹內虛, 恐患復生于他處, 不可不慮此. 雖文靖借喩國政之言, 深得病情, 故表出之. 

((LV))	CC
((OR))	形證脉病

((LV))	ZZ
((OR))	醫乃人之司命, 不可妄意爲之, 須心中曉然, 指下明白, 以形證脉, 以脉究病, 按指當有法, 而指無大遽, 病必有源, 而病必詳推, 然後察人之虛實, 視時之寒燠, 體之肥瘠, 以至風土異宜. 如西北之地, 山廣土厚, 其俗所食黍麥梁肉, 故其稟差壯而多風痹之疾, 東南之地, 土薄水深, 其俗所食粳稻魚蝦, 故其稟受差弱而多脾胃之疾. 苟能察此用藥, 則庶乎可以言醫矣. 

((LV))	CC
((OR))	附子單服有毒

((LV))	ZZ
((OR))	吳球諸證辯云, 處州地阜嵐氣濕熱, 每行辛凉之藥多効, 金華連境, 相隔百餘里, 民俗有病, 動輙便施附子․薑․桂以爲常事. 地之相近, 尙且不同, 況南北之地相去千里者乎. 余嘗聞台州村落愚民, 有病單服附子, 是以患喉證死者多矣. 陳無擇三因論有云, 附子不宜單服, 須佐以人參․甘草․生薑方可, 以制其毒. 經云, 六分分來一分寒. 故熱病多而寒病少也. 醫者用薑․桂․烏․附僭燥之藥, 不審寒熱虛實, 歲運遷移, 猶如抱薪救火, 爲害滋甚, 可不愼乎. 

((LV))	CC
((OR))	學貴知要

((LV))	ZZ
((OR))	世醫治病, 不先理脾胃及養血安神, 是不明標本之理也. 凡人病脾虛發熱, 痰氣壅塞, 不審虛實寒熱, 動輙牛黃淸心丸, 一槩施治, 殊不知藥性稍凉, 胃氣受傷, 失其本矣. 惟宜溫養其胃, 使其飮食少進, 而後攻其他疾, 是之謂標本之理也. 前輩有云, 學貴知要, 不在貪多, 用貴適時, 不專泥古. 正此謂歟. 

((LV))	CC
((OR))	脾胃屬土

((LV))	ZZ
((OR))	經云, 脾爲黃婆, 胃爲金翁, 主養五臟六腑. 若脾胃堅固, 則津液通行, 氣血流轉, 使表裏沖和, 一身康健. 若脾胃一虛, 何病不起. 蓋脾胃屬土, 萬物資生. 李空同曰, 五行木․金․水․火四氣不納邪, 邪入則壞. 惟土納汙, 汙變則化, 化則神, 是故貫四時而獨功也. 在人, 脾爲土, 游溢精液, 輸灌肺․腎․肝․心, 不然百物食之, 腥葷臭味穢雜于胃中, 何以發神明而行變化. 莊子曰, 神奇則臭腐, 臭腐復爲神奇. 蓋言土也. 

((LV))	CC
((OR))	眞元根本

((LV))	ZZ
((OR))	五勞者, 五藏之勞, 皆因動作勉彊, 用力過度, 曰勞. 索矩新書云, 受氣貪慾則爲勞. 夫人身之眞元根本, 氣血․精液是也. 世之勞瘵之證, 最爲難治, 蓋因人之壯年, 恣意酒色, 以致耗散眞元, 不生津液, 遂至嘔吐血痰, 骨蒸體熱, 腎虛精憊, 面白頰紅, 白濁遺精, 及痰涎咳嗽, 謂之火乘金, 候重則半年而死, 輕則一年必危. 俗醫不究其源, 苦以大寒大熱之藥, 妄投亂進. 殊不知大寒則氣愈虛, 大熱則血愈竭. 是以世之犯此疾者, 多不能免於死, 由醫之不得其人也, 良可憫哉. 

((LV))	CC
((OR))	用藥有權

((LV))	ZZ
((OR))	震澤王文恪公云, 今世醫者, 率祖李明之․朱彦脩, 其處劑不出參․朮之類, 所謂醫之王道也, 信知本者矣. 然病出於變, 非參․朮輩所能効者, 則藥亦不得不變. 可變而不知變, 則坐以待亡, 變而失之毫釐, 則反促其死, 均之爲不可也. 故曰, 可與立, 未可與權, 藥而能權, 可謂妙矣. 明之․彦脩未嘗廢權也, 世醫師其常而不師其變, 非用權之難乎.[sm/震澤文集]

((LV))	CC
((OR))	寒熱折衷

((LV))	ZZ
((OR))	東嘉項昕氏云, 堅痛爲熱, 本指瘡瘍而言. 經曰, 諸痛瘇痒․瘡瘍皆屬心火. 蓋心主熱化, 故痛屬熱, 卽不以寒言. 至於急痛因寒, 故舉痛論諸痛爲寒之說. 經曰, 寒淫於內, 以辛熱散之, 佐以苦寒. 張長沙以辛熱之劑, 散其錯亂風寒之氣, 良以此耳. 凡所臨證, 固當察脉之陰陽, 驗人之虛實, 不可專以爲有熱而無寒, 亦不可專以爲有寒而無熱, 斯能盡折衷之道也. 

((LV))	BB
((OR))	妄治

((LV))	CC
((OR))	劉文泰

((LV))	ZZ
((OR))	弘治末年, 孝宗皇帝之崩病熱也, 院判劉文泰誤以熱劑進, 上服之渴甚, 索水飮, 文泰執不可, 內侍有進西瓜者, 上啖之, 僅能出言, 召大臣劉健等受顧命, 於是文泰下獄, 然僅謫廣西, 戍而死. 昔後周姚僧坦, 名醫也, 帝因發熱欲服大黃藥, 僧坦曰, 大黃乃快藥耳, 至尊年高不宜輕用, 帝不從, 服之遂至不起. 及明帝有疾, 諸醫皆謂, 至尊至貴, 不可輕脫, 宜用乎藥. 僧坦曰, 脉洪而實, 必有宿食, 不用大黃, 必無差理. 帝從之, 果下宿食乃愈. 醫者當先明彊弱虛實, 又察脉之沉浮, 非大黃之罪, 醫者之誤也. 

((LV))	CC
((OR))	劉觀妄對

((LV))	ZZ
((OR))	太醫院院判劉公[sm/觀], 常侍  太宗左右. 大暑中, 上方束一帶, 乃片腦合成者, 問觀曰, 此帶何如. 觀對曰, 片腦性寒傷腎, 惟有香耳. 上遽命解去. 按, 本草云, 片腦性大辛, 善走, 故能散熱. 今劉謂之性寒, 何也. 丹溪云, 龍腦屬火, 諸香皆屬陽, 豈有至香之物而反寒乎. 噫. 劉觀漫言, 蓋不學無術之過歟. 

((LV))	CC
((OR))	醫僧庸妄

((LV))	ZZ
((OR))	陳汝中嘗病脾胃欎火之證, 求治于盛用美. 盛診其脉曰, 如此治可生, 如彼治可以死, 如此治可以少生, 如彼治可以速死. 旣而治之, 汝中遲其効, 或以浮屠善醫薦者, 汝中惑其說, 遂求治, 飮其藥, 嘔血一升, 遂死. 噫. 醫以用藥, 藥以攻疾, 疾不能去而反以致死, 則何以醫藥爲哉. 彼浮屠者, 乃庸妄人也, 目不知醫經, 口不辯藥性, 指不察脉候, 人之虛實, 病之新久, 一切置之不問, 而惟藥攻擊之, 其殺人蓋亦多矣. 予咎汝中之不善擇醫而致速死, 書此以爲世輕服藥者之戒. 

((LV))	CC
((OR))	妊婦藥誤

((LV))	ZZ
((OR))	昆山周知縣[sm/景星]家, 一婦病腹中塊痛, 有産科專門者, 診之爲氣積, 投以流氣破積之劑, 令人以湯餠軸戛之, 不効. 後得一醫, 診之乃曰, 此胎氣也, 用四物湯安之而愈. 後果生一男. 又南京戶部主事韓文亮妻, 病腹中作痛, 按之若有物, 在臍之左右, 適淛中一名醫至京, 請診視之, 云是癥瘕, 服三稜․蓬朮之劑, 以其不効乃止. 旬餘腹漸覺大, 至數月生二男. 噫. 此皆有命而然, 可不愼哉.[sm/菽園雜記]

((LV))	CC
((OR))	無病服藥

((LV))	ZZ
((OR))	浙人柯敬仲․陳云嶠․★從化三人, 自恃稟氣强盛, 預防癰疽之患, 皆好服防風通聖散, 每日須進一服, 以爲快, 其後三人不及中壽之年, 無病暴亡. 噫. 豈非好服凉藥太過, 銷鑠元氣, 急無所救者歟. 欲求益生, 反致殞命. 嗟夫. 張潔古有云, 無病服藥, 乃無事生事. 可不戒哉.[sm/楊太史山居新話]

((LV))	CC
((OR))	木鱉子有毒

((LV))	ZZ
((OR))	木鱉子不可服, 與豬肉相反, 犯之立死. 余嘗見劉績霏雪錄載, 一富人生二子, 皆鍾愛之, 恣其食啖, 遂成痞塊. 其父得一方, 用木鱉子煮豬肉同食之, 其幼子當夜死, 明日長子死. 近見山塘吳氏子年二十餘, 患便毒, 淸晨服木鱉子藥, 至午飽啖豬肉, 須臾呌噪而死. 是以益信劉之所記不妄云. 

((LV))	CC
((OR))	世醫好奇

((LV))	ZZ
((OR))	老人痰氣, 及小兒慢驚, 脾風欲絶之時, 虛痰上攻咽喉, 引氣粗大, 脉來浮數, 是謂陰盛格陽, 或誤認爲陽氣已復, 又有喉中痰響如鋸, 一二日間但閉目不開, 此虛極之故. 醫者不識覆燈將滅之證, 反行下痰之藥, 徃徃痰隨氣下, 氣隨痰絶, 醫者愼之. 頃歲吳士黃得之妻病羸疾, 絶食骨立, 延世醫治, 遂用猪尾膏療之, 藥纔入咽立斃. 余見顱𩕄方書, 猪尾膏主治痘瘡血, 疱旬日後不結膿窠痂, 心火炎燥, 氣喘妄言, 如見鬼物者用之. 今乃以治氣血久虛之人, 致其速死. 觀此醫其可以世論耶. 書此以警好奇者. 

((LV))	BB
((OR))	藥戒

((LV))	CC
((OR))	礬石有毒

((LV))	ZZ
((OR))	余讀淮南子曰, 人食礬石而死, 蠶食之而不饑, 魚食巴豆而死, 鼠食之而肥. 類不可必推也. 昔見宋人記, 洪文安公亦信庸醫, 誤服礬石丸, 竟至精液皆竭, 七竅流血而死. 淮南子之言亦有徵矣. 

((LV))	CC
((OR))	寒食散猛毒

((LV))	ZZ
((OR))	魏晉間人喜服寒食散, 卽五石散是也. 孫眞人載於千金方中, 而皇甫謐因試其藥, 遂爲廢人, 隆冬裸袒食氷, 當暑畏熱悲恚, 欲自殺. 噫. 服此散者, 不聞有利於人, 其爲害甚多. 余讀晉史載裴秀服此散, 遂致暴死. 裴秀不足較, 若皇甫謐諳藥性․著醫書而亦誤服, 何哉. 故顔之推深戒子孫, 不可輕服古方, 乃援引皇甫謐․殷仲堪, 爲戒者此也.[sm/石林避署錄話]

((LV))	CC
((OR))	戒服松脂

((LV))	ZZ
((OR))	顔之推嘗戒兒輩有曰, 凡欲餌藥, 必須精審, 不可輕妄. 近有王愛州在鄴, 曾服松脂不得其法, 服之腸塞而死. 爲藥所誤者甚多, 汝曹不可不深戒也. 余嘗見東坡志林, 備載服松脂法, 稱此方有牢牙․駐顔․烏鬚之功, 惜坡翁未深考焉. 

((LV))	XX
((OR))	續醫說卷第四

((LV))	AA
((OR))	續醫說卷第五

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	養生雜言

((LV))	CC
((OR))	不處大室

((LV))	ZZ
((OR))	室大則多陰, 臺高則多陽, 多陰則蹷, 多陽則痿, 此陰陽不適之患也. 是故先王不處大室, 不爲高臺, 味不衆珍, 衣不燀熱, 燀熱則脉塞, 脉塞則氣不達, 味衆珍則胃充, 胃充則中大鞔, 大鞔則氣不達. 以此求長生, 其可得乎.[sm/呂氏春秋]

((LV))	CC
((OR))	七十懸車

((LV))	ZZ
((OR))	禮年七十懸車. 懸車者, 以年薄虞淵, 如日之仄, 體氣就損, 神候方落, 不可復勞形, 驅於風塵, 役方寸於外物矣.[sm/陶隱居眞誥]

((LV))	CC
((OR))	形神福全

((LV))	ZZ
((OR))	導筋骨則形全, 剪情慾則神全, 靖言語則福全.[sm/亢倉子]

((LV))	CC
((OR))	養蔬養果

((LV))	ZZ
((OR))	灌園所以養蔬也, 驅禽所以養果也. 養生之士, 豈不如養蔬․養果之人乎. 較其理之輕重何如哉.[sm/耄智餘書]

((LV))	CC
((OR))	保養爲本

((LV))	ZZ
((OR))	天地以生成爲德, 有生所甚重者, 身也, 身以安樂所可致者, 以保養爲本. 世之人必本其本, 則本必固, 本旣固, 疾病何由而生, 夭橫何由而至. 此攝生之道, 無逮於此.[sm/養生雜抄]

((LV))	CC
((OR))	四養

((LV))	ZZ
((OR))	養耳力者常飽, 養目力者常瞑, 養臂指者常屈信, 養股趾者常步履.[sm/褚氏遺書]

((LV))	CC
((OR))	脩崑崙

((LV))	ZZ
((OR))	髮宜多梳, 齒宜數叩, 液宜常嚥, 氣宜精煉, 手宜在面. 此五者, 所謂子欲不死, 脩崑崙耳.[sm/黃庭內經]

((LV))	CC
((OR))	五難

((LV))	ZZ
((OR))	養生有五難, 名利不滅, 此一難也, 喜怒不除, 此二難也, 聲色不去, 此三難也, 滋味不絶, 此四難也, 神慮精散, 此五難也. 五者必存, 雖心希難老, 口誦至言, 咀嚼英華, 呼吸太陽, 不能不夭其年也. 五者無干胸中, 則信順日深, 玄德日全, 不祈喜而自福, 不求壽而自延, 此養生大理之所歸也.[sm/嵇康養生論]

((LV))	CC
((OR))	明目化痰

((LV))	ZZ
((OR))	食後以小紙撚打噴嚏數次, 氣通則目自明, 痰自化.[sm/瑣碎錄]

((LV))	CC
((OR))	存泥丸

((LV))	ZZ
((OR))	早起東向坐, 以兩手相摩令熱, 以手摩額上至頂上, 滿二九止, 名曰存泥丸.[sm/太平御覽]

((LV))	CC
((OR))	菊花枕

((LV))	ZZ
((OR))	菊花枕久之令人腦冷, 以決明子置之枕中, 最能明目.[sm/瑣碎錄]

((LV))	CC
((OR))	叩齒得壽

((LV))	ZZ
((OR))	夜行常琢齒, 琢齒亦無正限數也, 煞鬼邪, 鬼常畏琢齒聲, 是故不得犯人也. 若兼之嗽液祝說亦善. 昔鮑助者, 都不學道, 亦不知法術, 年四十餘, 忽得面風氣, 口目不正, 炁入口, 而兩齒上下恒相切叩, 甚有聲響, 如此晝夜不止, 得壽年一百十七歲.[sm/眞誥]

((LV))	CC
((OR))	陰陽失和

((LV))	ZZ
((OR))	凡人飮食, 恣意膏梁, 陰陽失和, 最爲百病之本, 致使七情內損, 六氣外侵, 所以共成其害. 如此, 惟當勤於藥術療理, 豈得倚仗於神明乎. 所謂鬼道顯, 醫道微, 可慨也夫.[sm/眞誥]

((LV))	CC
((OR))	公度知道

((LV))	ZZ
((OR))	柳公度年八十餘, 步履輕健. 或求其術, 曰, 吾無他術, 但未嘗以元氣佐喜怒, 氣海常溫耳. 蓋知道之士, 怒不見于色, 而暴悍之夫, 動輙忿戾, 其所傷多矣. 攝生者宜以此爲戒. 

((LV))	CC
((OR))	奉養倒置

((LV))	ZZ
((OR))	進士劉遁遇異人, 曰, 世人奉養, 徃徃倒置, 早漱口不若將卧而漱, 去齒間所積, 牙亦堅固.[sm/雲笈七籤]

((LV))	CC
((OR))	移心法

((LV))	ZZ
((OR))	張畋苦痁疾, 旣瘳, 謁九河公, 公曰, 子於病中曾會移心法否. 畋對曰, 未也. 公曰, 人能於病中移其心, 如對君父, 愼之靜之, 不藥而愈.[sm/張畋語錄]

((LV))	CC
((OR))	生子不備

((LV))	ZZ
((OR))	雷電交合之子必病癲狂, 故曰, 有不戒其容止者, 生子不備也.[sm/玄女中房經]

((LV))	CC
((OR))	腸胃虛薄

((LV))	ZZ
((OR))	尊年之人, 不可𩒊飽, 但頻頻與食, 使脾胃易化, 穀氣長存. 若𩒊令飽食, 則多傷滿, 老人腸胃虛薄, 不能消納, 故成疾患. 爲人子者, 深宜體悉, 此養老之大要也.[sm/奉親養老書]

((LV))	CC
((OR))	思邈論養性

((LV))	ZZ
((OR))	凡人飽暖․安樂․縱情․恣意以致夭折者多矣. 使辛苦憂畏拂亂心志, 能謹畏, 無意外事, 可以永年. 孫思邈論養性, 以憂畏爲本, 其言反復切甚, 正此謂也.[sm/倚覺寮雜記]

((LV))	CC
((OR))	養生小勞

((LV))	ZZ
((OR))	善養生者, 形要小勞, 無至大疲. 故水流則淸, 滯則濁矣. 養生之人, 欲其血脉運動如水之流, 坐不欲至倦, 行不欲至勞, 頻行不已, 然宜稍緩, 卽是小勞之術也. 嵇康有云, 流水不腐, 戶樞不蠹. 謂其運動而然耳, 養生者識之. 

((LV))	BB
((OR))	湯名

((LV))	CC
((OR))	越脾湯

((LV))	ZZ
((OR))	金匱要畧水氣門越婢一湯, 成無己注云, 脾治水穀, 爲卑臟, 其職若婢, 故名越婢. 楊善注云, 脾, 裨也, 在胃之下, 裨助胃氣, 生化水穀. 二說皆非, 余閱趙良仁金匱衍義方論云, 越婢之一湯, 婢當作脾, 然甘者是土之本味, 所以脾氣不和, 和以甘熱, 胃氣不淸, 淸以甘寒, 故以石膏․麻黃․甘草行其津液, 所以發越脾氣, 以散皮膚間風水, 越脾之名蓋有自云. 

((LV))	CC
((OR))	三建湯

((LV))	ZZ
((OR))	三建湯所用附子․天雄․川烏, 而莫曉其命名之義. 比見一老醫云, 川烏建上, 頭目虛風者主之, 附子建中, 脾胃虛寒者主之, 天雄建下, 腰腎虛憊者主之, 故名之曰三建湯是也.[sm/癸心雜志]

((LV))	CC
((OR))	承氣湯

((LV))	ZZ
((OR))	凡人胃氣爲濕熱所傷, 必瀉其土實而元氣, 乃得上下同流, 此承氣之所由名也. 

((LV))	CC
((OR))	瀉心湯

((LV))	ZZ
((OR))	或曰, 吐血․衄血之證, 乃心氣不足所致. 仲景治法, 不用補心湯, 而反用瀉心湯, 何也. 余曰, 若心氣獨不足, 則不止吐衄也, 此乃邪熱因不足而客之, 則虛火妄動, 故有吐衄之證, 得大黃之寒, 以苦泄其熱, 以苦補其心, 則火亦有制, 而無妄動之害, 一舉而兩得之矣, 豈莫學所能知哉. 

((LV))	CC
((OR))	達生散

((LV))	ZZ
((OR))	古人湯散命名, 必有取義, 如催生方名爲達[sm/音脫]生散, 何也. 羊初生曰達, 羊子易生, 無留難也, 故取其易生, 而無産難之義. 詩經生民篇云, 誕彌厥月, 先生如達, 是也. 

((LV))	XX
((OR))	續醫說卷第五

((LV))	AA
((OR))	續醫說卷第六

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	傷寒

((LV))	CC
((OR))	傳經失次

((LV))	ZZ
((OR))	戴原禮辯傷寒論中所謂傳經, 一日太陽, 二日陽明, 三日少陽, 豈有第二日病在裏, 而第三日又在半表半裏者, 何也. 以五行生尅論之, 陽主生則水生木, 太陽膀胱陽水合傳之少陽膽木, 兼太陽在表, 少陽表裏之間, 陽明在裏, 自外漸入於內次第, 正當陽明居少陽之次. 此說實前人之所未發, 陶節菴傷寒瑣言未之及, 何耶. 

((LV))	CC
((OR))	退陰迴陽

((LV))	ZZ
((OR))	近世患陰證傷寒, 徃徃疑似參差, 初便不敢用附子, 直待陰極陽竭而用之, 則爲遲矣. 大抵治法, 有是病而投是藥, 豈可狐疑而誤治也哉. 且夾陰傷寒, 先因慾事伏陰於內, 却又着寒內外皆陰, 陰氣獨盛則陽氣以衰, 故脉沉而足冷也, 必須急用人參健脉, 以益元氣爲主, 佐以附子, 溫腎經, 散寒邪, 以退陰而迴陽也. 若捨此二味不用, 將何以救之哉. 近見一人病陰證傷寒, 先因感寒濕, 旣而發熱不食, 數日後不省人事, 語多錯亂, 神思昏迷, 面靑齒露, 人謂其必死. 張致和診之, 兩手脉沉細, 先以小柴胡湯與之, 急以四君子湯加炮附子數片, 煎成藥置盆中, 以水制其熱性, 少時令溫與服, 其脉漸回, 神思亦爽, 更用他藥調理而愈. 

((LV))	CC
((OR))	仲賓治傷寒

((LV))	ZZ
((OR))	一人病傷寒朞月, 體兢兢而振, 齒相擊不能成語. 醫環視束手, 仲賓後至, 診之曰, 急取羊肉來. 群醫咍曰, 傷寒大忌羊肉. 仲賓曰, 諸君無嘵嘵. 以羊肉斤許, 熟之, 取中大臠, 別用水煮良久, 取汁一升, 與病患服, 須臾戰止, 汗大出而愈.[sm/王止仲文集]

((LV))	CC
((OR))	秀州醫僧

((LV))	ZZ
((OR))	平江張省幹病傷寒, 眼赤舌縮, 唇口破裂, 氣喘失音, 大便自利, 勢甚危篤. 諸醫皆欲先止其瀉. 適有秀州醫僧寶鑒者過蘇, 張延視診脉, 乃投以茵蔯五苓散․白虎湯而愈. 諸醫問故, 僧曰, 仲景云五臟實者死, 今大腸通更止之, 死可立待, 五苓以導其小便, 白虎以導其邪氣, 此則醫家之通曉也, 何難之有.[sm/雲麓漫抄]

((LV))	CC
((OR))	傷寒壞證

((LV))	ZZ
((OR))	世謂傷寒汗․吐․下三法差謬, 名曰壞證. 昔張致和, 用獨參湯救治一人垂死, 手足俱冷, 氣息將絶, 口張不能言, 致和以人參一兩去蘆, 加附子一錢, 於石㸠內煎至一碗, 以新汲水浸之若氷冷, 一服而盡, 少頃, 病人汗從鼻梁尖上涓涓如水, 此其驗也. 蓋鼻梁上應脾, 若鼻端有汗者可救, 以土在身中周遍故也. 近陸同婦産後患疫證二十餘日, 氣虛脉弱, 卽同壞證, 亦以此湯治之, 遂愈. 孫眞人云, 人參湯須得長流水煎服, 若用井水則不驗. 蓋長流水, 取其性之通達耳. 

((LV))	BB
((OR))	頭痛頭風

((LV))	CC
((OR))	頭痛治驗

((LV))	ZZ
((OR))	世俗嘗言, 頭無寒疼, 腹無熱痛. 此不經之說也. 黃帝問曰, 病頭痛, 以數歲不已, 此何說. 岐伯對曰, 當有所犯大寒, 內至骨髓, 髓者以腦爲主, 腦逆故令頭痛, 齒亦痛也. 余昔治楊氏婦, 年五十餘, 病頭痛歷歲侵久, 或治以風, 或治以痰, 皆不効. 余脉之, 左寸沉遲而芤, 曰, 此氣血兩虛也. 用當歸二兩, 附子三錢, 一服減半, 二服其病如失, 更不復發. 用藥對證, 不啻影響有如是乎. 一婦人偏頭痛久不愈, 醫用大承氣湯卽瘳, 何也. 蓋陽明燥金勝, 乘肝氣鬰, 氣鬰則血壅, 血壅則上下不通, 故燥結, 以承氣湯䟽通之, 則氣血流行而肝氣通矣. 傷寒治例云, 少陽偏頭痛, 多便閉, 宜下之. 此爲新病者, 設若久病, 元氣不足者, 更作處治. 

((LV))	BB
((OR))	膈噎諸氣

((LV))	CC
((OR))	氣主生化

((LV))	ZZ
((OR))	天地之氣, 萬物之祖也. 是故氣化則物生, 氣變則物易, 氣盛則物壯, 氣弱則物衰, 氣正則物和, 氣亂則物病, 氣絶則物死. 是故先天而天弗違, 後天而奉天時, 在乎善養之而無暴云耳. 內經云, 百病皆生於氣. 良有以哉. 

((LV))	CC
((OR))	形小氣大

((LV))	ZZ
((OR))	俗儒謂形實氣虛, 虛如何載得實. 殊不知形小氣大, 形亦是氣之所凝結者也. 氣雖運乎形之外, 而實未嘗不行乎形之中, 若非氣之至健, 則形雖實, 豈能以自立哉. 氣在天地, 則該乎萬物而言, 在人身, 則該乎一體而論. 夫人之一身, 所以能運動奔走者, 莫非氣之所載, 及其此氣一絶, 則形卽仆矣. 是氣之健, 非形之健也, 虛能載實, 此之謂也.[sm/理學類編]

((LV))	CC
((OR))	七氣湯

((LV))	ZZ
((OR))	諸氣成疾, 有若同門失懽, 惟和而已, 若用峻劑下之, 則元氣受傷, 變證百出矣. 余嘗治周時中, 內傷七情, 腹中有塊, 堅牢如杯, 或上或下, 小腹絞痛, 氣奔息急, 七日不食, 別無他證, 此名奔氣. 古人雖有奔氣湯, 與脉不對, 只宜加減七氣湯, 大劑與服, 至夜半稍定, 明旦又進一服, 氣平如故. 若不論其虛實, 槩以耗氣破堅之劑投之, 則元氣愈傷, 而氣喘愈急矣. 所謂差之毫釐, 失以千里也. 

((LV))	CC
((OR))	猫胎治噎

((LV))	ZZ
((OR))	猫生子胎衣, 陰乾煆, 存性, 酒調服之, 治膈噎病極有効. 嘗聞猫生下子後, 卽食胎衣, 若欲取之, 必候其生時, 急令人取可得, 若稍遲則落其口矣.[sm/菽園雜記]

((LV))	BB
((OR))	喘嗽痰火

((LV))	CC
((OR))	附子治嗽

((LV))	ZZ
((OR))	吾鄕沈方伯良臣, 患痰嗽, 晝夜不能安寢, 屡易醫, 或曰風, 曰火, 曰熱, 曰氣, 曰濕, 湯藥雜投, 形羸食減, 幾至危殆. 其子懇求治于張致和, 張脉之, 乃曰, 脉沉而濡, 濕痰生寒, 復用寒凉, 脾家所苦, 宜用理中湯加附子. 其夜遂得貼枕, 徐進調理之劑, 果安. 或曰, 痰證用附子, 何也. 殊不知痰多者, 戴原禮常用附子療治 之出證治要訣. 

((LV))	CC
((OR))	積痰類祟

((LV))	ZZ
((OR))	昔劉子正妻病氣厥, 笑哭不常, 人以爲鬼祟所憑. 後遇儒醫倪惟德, 胗其左右手曰, 脉俱沉, 胃脘必有所積, 有所積必作疼. 遂以二陳湯導之, 吐痰升許, 病果愈. 

((LV))	CC
((OR))	單方愈嗽

((LV))	ZZ
((OR))	仇山村少時嘗苦嗽疾, 百藥不瘳. 有越州學錄者, 教其取桑條向南嫩者, 不拘多寡, 每條約寸許, 用二十一枝納于沙石鍋中, 用水五碗, 煎至一碗, 遇渴飮之, 服一月而愈.[sm/仇遠稗史]

((LV))	CC
((OR))	火有虛實

((LV))	ZZ
((OR))	盤溪周訓導舜卿年五十, 時患痰火之證, 外貌雖癯稟氣則厚, 性不喜飮. 請朱醫視脉, 孟浪指爲虛火, 用補中益氣湯加參․朮各五錢, 病者服藥踰時, 反致氣喘上升, 喘息幾不能活. 復延錢中立視之, 曰, 此實火也, 宜瀉不宜補, 痰氣得補, 火邪愈熾, 豈不危殆. 先用二陳湯探吐, 出痰碗許, 其夜安寢, 平明仍用二陳去半夏加朴硝․大黃, 下結糞無數, 其熱始退, 更用調理藥, 旬日始安. 吁. 不識病機, 妄施補瀉, 鮮不敗事者矣.

((LV))	CC
((OR))	麻油化痰

((LV))	ZZ
((OR))	蘇合香丸, 古方多以酒調服, 是以徃徃服者不能奏功, 若以人參湯佐之, 其功倍於常也. 凡中風不省人事, 牙關緊急者, 用此丸旋加麝香一二分, 以眞蔴油調灌之, 無不吐痰而甦者. 蓋蔴油最能化痰, 試滴痰上, 須臾痰化爲水. 若口開脉絶者不救. 

((LV))	BB
((OR))	泄瀉痢疾

((LV))	CC
((OR))	理脾安腎

((LV))	ZZ
((OR))	凡病人湯飮入胃, 就覺至臍下, 便欲小便, 由精氣不輸於脾, 不歸于肺, 則心火上攻, 使口燥咽乾, 是陰氣太甚也. 飯後隨卽大便, 乃脾腎之疾. 夫脾腎交濟, 所以有水穀之分, 脾氣雖强而腎氣不足, 故飮食下咽而大腑爲之飧泄也. 治法宜理脾安腎. 蓋脾腎之氣交通, 則水穀自然尅化, 此所謂妙合而凝者也.[sm/仁齋直指方]

((LV))	CC
((OR))	痢疾治驗

((LV))	ZZ
((OR))	一人大醉, 飮水與冷茶無數, 後病, 便血甚鮮. 先以吳茱萸丸, 翌日又與平胃․五苓散各半, 三大服, 血止. 復變白痢, 又與神應丸四服, 白痢乃止, 安和如故. 或問曰, 何不用寒凉解毒. 所用者, 溫熱之劑. 醫曰, 君用寒凉藥, 其疾大變難療. 寒毒內傷, 復用凉藥, 非其治也. 況血爲寒所凝, 侵入大腸間, 而滯下作痛, 得溫乃行, 所以用溫熱, 其血自止. 經曰, 治病必求其本. 此之謂也.[sm/醫壘元戎]

((LV))	CC
((OR))	脾胃傷冷

((LV))	ZZ
((OR))	吾邑陸炳文, 本富家子, 年三十歲時, 七月間患血痢, 日夜百餘度, 肚腹㽲痛. 醫悉用芩․連․阿膠․粟殼之劑, 皆不効, 其病反劇. 家人驚怖, 邀老醫劉宗序脉之, 曰, 脾胃受傷, 苦用寒凉, 病安得愈. 投以四君子湯加乾薑․附子, 其夕病減半, 旬日而愈. 或問其故, 劉曰, 病者夏月食氷水․瓜果太多, 致令脾家傷冷, 血不行於四肢八脉, 滲入腸胃間而下. 吾所用附子․乾薑, 補中有發散, 其所傷冷毒, 故得愈也. 王汝言雜著有云, 芩․連․芍藥爲痢疾必用之. 豈其然乎. 

((LV))	CC
((OR))	食蟹致痢

((LV))	ZZ
((OR))	宋孝宗嘗患痢, 衆醫不効, 德壽憂之, 過靑宮偶見小藥肆, 遣使問之能治痢否, 對曰, 專科. 遂宜之至. 請得病之由, 語以食胡蟹多, 故致此疾. 遂令診脉, 曰, 此冷痢也. 遂進一方, 用蓮藕一味, 不拘多寡, 取新採者爲佳, 細搗汁, 以熱酒調服, 搗時用金杵臼, 酒調數次而愈. 德壽大喜, 就以金杵臼賜之, 仍命醫以官, 至今呼爲金杵臼嚴防禦家, 可謂不世之遇.[sm/仇遠稗史]

((LV))	CC
((OR))	澁劑禁用

((LV))	ZZ
((OR))	仲景治痢法, 可下者十法, 可溫者五法. 謂之下者, 率用承氣湯加減, 謂之溫者, 率用薑附湯, 何嘗以巴豆․粟殼之劑乎. 俗醫見自利而渴, 煩燥不眠, 手足微冷者, 皆用苦劑攻之. 殊不知陰盛發燥, 欲坐井中, 故前哲用吳茱萸湯, 甚者用四逆湯, 經曰陽虛陰乘之謂也. 丹溪用吳茱萸湯治霍亂․吐瀉․轉筋者, 亦此意也. 近時醫人, 不審痢之赤白, 病之新久, 驟用甖粟殼․石榴皮之類, 以爲秘方, 其功但施於久痢洞泄者則宜, 若初起者用之, 閉塞積滯, 變生別證, 以致經年累月, 謂之休息痢者是也. 世俗但知澁劑之能塞, 不知通劑之能塞也. 後之學者, 貴在變通, 不可執一而治. 

((LV))	CC
((OR))	冷酒致痢

((LV))	ZZ
((OR))	參政陸公[sm/容]嘗於客座, 聞一醫者云酒不宜冷飮, 陸頗訝之, 謂其未知丹溪之論而云然耳. 二三年後, 秋間, 陸公偶得痢疾, 延此醫治之, 云, 公得非多飮凉酒乎. 陸以實告, 遵信丹溪之言, 暑天常飮冷醇酒. 醫云, 丹溪但知熱酒之爲害, 而不知冷酒之害尤甚也. 服藥數貼而止. 余閱儒門事親云, 張戴人治一人病危熱, 戴人徃視之. 其人曰, 我別無病, 三年前當隆暑時, 出村野, 有以煮酒饋余者, 適村落無湯器, 冷飮數升, 便覺左脇下悶, 漸作痛, 結硬如石, 至今不化, 鍼灸磨藥殊無寸効. 戴人診其兩手脉, 俱沉實而有, 力先以獨聖散吐之, 一涌二三升氣味如酒, 其痛卽止, 後服和脾安胃之劑而愈. 始知冷酒之致病也如此. 

((LV))	CC
((OR))	血痢治驗

((LV))	ZZ
((OR))	王一山年六十餘, 因多食蟹, 蓄毒在臟, 秋患大便膿血, 日夜三四十度, 醫率用止血之劑不効. 延至半載, 氣血漸弱, 飮食漸減, 肌肉漸瘦, 服熱藥則腹愈痛, 血愈下, 服凉藥則瀉注, 諸醫技窮, 束手待盡而已. 所親邀余治之, 遂用人參一兩, 椿白皮五錢, 甘草一錢五分, 一服減半, 二服漸可, 三服膿血𩒊止, 大便見糞矣. 後加調理, 半月顔貌腴澤, 精神倍强, 飮食如故, 脉息平和矣. 

((LV))	BB
((OR))	瘧疾

((LV))	CC
((OR))	瘧禁劫藥

((LV))	ZZ
((OR))	瘧之爲疾, 寒熱並作, 謂之瘧, 二日一發謂之痁, 經年累月謂之. 痎內經問答詳盡, 今人未嘗深究, 但持無痰不成瘧之說傳習. 砒黃․豆粉爲丸, 衣以朱砂, 謂之瘧丹, 或以常山一味爲君, 名爲瘧藥, 不問虛實, 槩行施治, 或偶與痰瘧相投, 暫得取効. 若脾虛氣弱之人, 瘧不因痰而或七情所致者, 投之大作嘔吐, 精源髓海倒流逆動, 病勢轉增, 爲禍不淺. 婦人所畏者吐耳, 尤難遽投, 當詳其病源, 有暑․風․濕․痰․食․老瘧之不同. 若貧賤之人, 其身雖苦, 其志則安, 雖用砒石․硃砂有毒之藥, 以熱攻熱, 亦能取効. 至於富貴之人, 徃徃役心大甚, 加之奉養過厚, 內火與外火俱動, 以熱攻熱, 變爲吐血․瀉血․瘡瘍․嘔吐之證, 豈可以一槩而治之哉. 

((LV))	CC
((OR))	附子愈瘧

((LV))	ZZ
((OR))	嶺南一大商病瘧, 胸中痞悶煩燥, 昏不知人, 愿得凉藥, 淸利上膈. 其證上熱下寒, 脉沉而微, 以生薑․附子作湯, 浸冷俾服, 踰時甦醒, 自言胸膈踈爽, 然不知實用附子也. 若庸工見其胸中痞悶, 投以凉藥下之, 十無一生. 然此法惟山嵐瘴氣所致下體虛冷之人宜施, 若暑瘧․痰瘧, 則別處治可也. 

((LV))	XX
((OR))	續醫說卷第六

((LV))	AA
((OR))	續醫說卷第七

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	仙方

((LV))	CC
((OR))	純陽仙方

((LV))	ZZ
((OR))	吳中王省幹遇仙丹, 治風淫末疾. 而四肢爲四末也, 脾主四肢, 風邪客於肝則淫脾, 脾爲肝克, 故疾在末. 若風․寒․濕痹而氣滯不行, 或麻木作痛, 手足不仁, 此爲有餘之證, 法當行氣勝濕, 服此丹有功. 若痿痹之證, 得之血虛所致, 認作有餘而治, 去生不遠. 或有問余曰, 此方純陽, 眞人所授, 何西北之人服者多効, 東南之人服者幾危. 其理殆不可曉. 余曰, 西北水深土厚, 稟氣盛, 是以烏․附․薑․桂之劑可以勝之, 脾惡濕, 得燥則愈, 南方稟氣弱, 木動火明, 陽氣易升, 投之爲害甚矣. 故曰, 天有四時寒暑迭用, 地有五方高下隨宜. 此之謂歟. 

((LV))	CC
((OR))	張景芳遇仙

((LV))	ZZ
((OR))	成化丁酉年七月間, 欽天監張臺官景芳領朝命, 徃陝西秦邸興平王治葬. 張至半途, 偶獲腹脹之證, 醫莫能療, 寓居卧龍寺, 待盡而已. 抵夜見龐眉一叟忽過訪, 自云能治此疾. 張延診. 視兩手脉, 卽口授一方, 以杏仁․陳皮․海螵蛸等分爲細末, 佐以穀樹葉․槐樹葉․桃樹枝各七件, 翌日正午時, 汲水五桶, 煎三四沸, 至星上時再煎一沸, 患者就浴, 令壯人以手湯中按摩臍之上下百數, 少時轉矢氣, 病卽退矣. 張領教一如其法. 黎明此老復至, 病去十之七八矣. 酧以禮物, 纖毫不受. 是夕腫脹平復, 此老更不復見矣, 或謂張景芳遇仙云.[sm/客座新聞]

((LV))	CC
((OR))	醫者得道

((LV))	ZZ
((OR))	昔有貴人病, 而天方不雨, 更十數醫, 皆莫効, 最後一人至, 脉已則以指計甲子, 曰某夕天必再, 竟出, 不言治疾之方. 貴人疑之曰, 豈謂吾疾不可爲耶. 何言雨而不及藥我也. 及是夕果雨, 貴人喜起而行乎庭, 達旦疾若脫去. 明日此醫來謁, 貴人喜且問曰, 前日視脉而言雨, 今得雨而果瘳, 何也. 醫對曰, 君侯之疾以憂得之. 然私計君侯忠且仁, 所憂者民耳. 以旱爲憂, 以雨爲瘳, 理固然也, 何待藥而愈也. 若是醫者, 可謂得其道矣. 方書之所具, 成說之所有, 夫人皆能用也, 求之於言語之外, 而得其所不言之意, 非奇士其孰能之.[sm/遜志齋文集]

((LV))	BB
((OR))	神鍼

((LV))	CC
((OR))	女膝穴

((LV))	ZZ
((OR))	劉漢卿郞中患牙槽風, 久之頷穿, 膿血淋漓, 醫皆不効. 在維楊時, 有丘經歷, 妙於鍼術, 與漢卿鍼委中及女膝穴, 是夕膿血卽止, 旬日後頷骨蛻去, 別生新者, 完美如昔. 又張師道亦患此證, 復用此法鍼之亦愈. 委中穴在腿䐐中, 女膝穴在足後跟, 攷諸鍼經無此穴, 惜乎後人未之知其神且驗也.[sm/癸辛雜志]

((LV))	CC
((OR))	可久鍼肉龜

((LV))	ZZ
((OR))	一人患腹疼, 延葛可久視脉, 謂其家曰, 腹有肉龜, 視熟寐吾鍼之, 勿令患者知, 知則龜藏矣. 患者問故, 家人誑曰, 醫云寒氣凝結, 多飮醇酒自散矣. 患者喜, 引觴劇飮, 沉酣而卧, 家人亟報葛, 以鍼刺其患處, 病者驚悟, 俾以藥餌, 須臾有物下, 儼如龜形, 厥首有穴, 蓋鍼所中也, 病遂愈.[sm/黃日升蓬窻類記]

((LV))	CC
((OR))	讀易悟治法

((LV))	ZZ
((OR))	江西醫士黃子厚, 爲術精詣, 其治徃徃出人意表. 有富翁病泄瀉彌年, 禮致子厚診療, 浹旬莫效. 子厚曰, 予未得其說, 求歸一日. 讀易至乾卦天行健, 朱子有曰, 天之氣運轉不息, 故閤得地在中間, 如人弄椀珠, 只運動不住, 故在空中不墜, 少有息則墜矣. 因悟向者富翁之病, 乃氣不能舉, 爲下脫也. 又作字, 持水滴吸水, 初以大指按滴上竅, 則水滿筒, 放其按, 則水下溜無餘. 乃豁然悟曰, 吾可治翁證矣. 卽治裝徃, 翁家驚喜. 至卽爲治, 艾灸百會穴未三四十壯, 泄瀉止矣.[sm/朱石文集]

((LV))	CC
((OR))	脚氣灸風市

((LV))	ZZ
((OR))	蔡元長篇開封尹, 據案, 忽覺虫自足心行至腰間, 落筆暈倒, 久之方甦. 吏曰, 此疾非兪山人不能療. 遂召之. 兪曰, 眞脚氣也. 灸風市一艾而去. 明日又覺虫自足至風市便止, 又明日疾如初. 兪曰, 是疾非千艾不治, 一艾力盡, 故疾復作. 遂灸數百壯而愈. 一人足痹, 灸以風市․肩隅․曲池․三里, 尋亦愈.[sm/洪氏經驗方]

((LV))	BB
((OR))	奇疾

((LV))	CC
((OR))	視正爲斜

((LV))	ZZ
((OR))	淮安陳吉老, 儒醫也. 有富翁子忽病, 視正物皆以爲斜, 凡几案書冊之類, 排設整齊, 必更移令斜, 自以爲正, 以至書寫尺牘莫不皆然. 父母甚憂之, 更歷數醫, 皆不諳其疾. 或以吉老告, 遂携子徃求治. 旣診脉後, 令其父先歸, 留其子設樂開宴, 酧勸無算, 至醉乃罷. 扶病者坐轎中, 使人舁之高, 下其手, 常令傾側展轉, 久之方令登榻而卧, 達旦酒醒, 遣之歸家. 前日斜視之物皆理正之, 父母躍然而喜, 且問治之之方, 吉老云, 令嗣無他疾, 醉中嘗閃倒, 肝之一葉搭于肺上, 不能下, 故視正物爲斜. 今復飮之醉, 則肺脹展轉之間, 肝亦垂下矣. 藥亦安能治之哉. 富翁厚爲之酧[sm/雲麓漫抄]

((LV))	CC
((OR))	視物倒植

((LV))	ZZ
((OR))	元末四明有呂復, 別號滄洲翁, 深於醫道. 臨川道士蕭雲泉, 眼中視物皆倒植, 請治于復. 復問其因, 蕭曰, 某嘗大醉, 盡吐所飮酒, 熟睡至天明, 遂得此病. 復切其脉, 左關浮促, 卽告之曰, 嘗傷酒大吐時, 上焦反覆, 致倒其膽腑, 故視物皆倒植, 此[sm/不內外因]而致內傷者也, 法當復吐以正其膽. 遂以藜蘆․瓜蒂爲麄末, 用水煎之, 使乎旦𩒊服, 以吐爲度, 吐畢視物如常.[sm/九靈山房集]

((LV))	CC
((OR))	鄒妻髮瘕

((LV))	ZZ
((OR))	張子和十形三療云, 戴人治王宰妻病胸膈不利, 戴人用痰藥一涌而, 出雪白虫一條, 長五六寸, 有口鼻牙齒, 走于涎中, 病者忿而斷之, 中有白髮一莖. 余按, 永徽中, 僧病噎者, 腹中破一物, 其狀如魚, 卽所謂生瘕也. 嘉靖初, 長洲鄒表妻患小腹下左生一塊, 形如梅李, 久之吐出, 始則腐潰, 若米粞之狀, 中則若蜆肉之狀, 以指撚開, 則有長髮數條在其內, 名醫竟不能治, 遂至不起. 余嘗見蛇髮等瘕, 徃徃載於方書, 或偶因食物相感, 假血而成, 理或有之, 不可指爲妄誕也. 

((LV))	BB
((OR))	食忌

((LV))	CC
((OR))	河豚有毒

((LV))	ZZ
((OR))	弘治己未春, 隣居一人食河魨子而斃, 與之同食者急飮穢汁, 雖無恙, 然猶數日始安. 嘗聞此魚有不可食者三, 赤目․蒼點․燕尾. 餘若烹庖得法, 可食. 能發痼疾, 肝不熟, 食之令人麻, 子不熟, 食之令人脹, 食其眼則酸. 唯江陰人好食子, 必埋之於地中, 經二三宿取出煮, 竟日以紅麯同煮焉, 觀其色通紅則可食, 否則食之必死. 悞中其毒者, 用橄欖蘆根汁解之, 調地漿亦能解. 

((LV))	CC
((OR))	斑魚微毒

((LV))	ZZ
((OR))	劉文潔妻有姙, 産期將近, 偶食斑魚, 入夜四肢厥冷, 胸滿腹脹, 氣塞痰上, 喘息不定, 須臾呌躁而死. 噫. 斑魚長不滿三寸, 然其形狀亦類河豚, 有娠者宜禁食. 本草云河豚無毒, 然則斑魚其毒若是, 況河豚乎. 本草之言, 吾亦未深信也.

((LV))	CC
((OR))	酒制馬毒

((LV))	ZZ
((OR))	席上輔談云, 凡驢馬之自斃者, 其肉食之皆能殺人, 而肝尤甚. 醫書云, 馬, 火畜也, 有肝而無膽, 五臟不足, 故食其肝者死. 史記云, 秦穆公亡馬, 埜人得而食之者三百餘人, 吏欲法之, 繆公曰, 君子不以畜産害人, 吾聞食馬肉者, 不飮酒傷人. 乃皆賜酒而赦之. 近見葛生食馬肉致病極重, 醫教以煮酒入鹽, 飮之而愈, 然則酒可以解馬毒也. 又周密癸辛雜志云, 馬肝至毒, 人欲食之者, 以芍藥根同煮之則無毒矣, 或誤食之, 用芍藥濃煮汁飮之, 可制其毒矣. 

((LV))	CC
((OR))	猪腦柔物

((LV))	ZZ
((OR))	昔一人好食猪․羊腦, 朞年手足柔弱不能行, 遂成癱瘓. 按, 內則云, 豚去腦, 魚去乙, 鱉去醜. 鄭氏云, 是皆不利於人也. 左傳云, 晉侯夢楚子伏已而鹽其腦. 子犯曰, 吉, 吾且柔之矣. 杜預注云, 腦所以柔物, 今人熟皮必用猪腦, 欲其柔也. 乃知內則與左傳之言, 信不誣矣.[sm/席上輔談]

((LV))	CC
((OR))	葱蜜相反

((LV))	ZZ
((OR))	仲景金匱要略云, 葱與蜜不可同食, 食之令人心疼. 正德間, 嘉興王姓者, 因遠歸, 以魚鮓饋送其姻家, 偶因薦觴食者咸死. 或謂其鮓之有毒故也. 竊意鮓與蜜安得殺人, 造者, 其中必有葱, 蓋葱與蜜同食能殺人耳. 古人云, 蜜罐不可盛, 食之致死, 豈欺我哉. 

((LV))	CC
((OR))	風藥忌芋

((LV))	ZZ
((OR))	服風藥禁食芋, 不惟無効, 亦甚相反. 楊誠齋語此, 嘗見人立至于死.[sm/立吊航紀談]

((LV))	XX
((OR))	續醫說卷第七

((LV))	AA
((OR))	續醫說卷第八

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	白濁

((LV))	CC
((OR))	濁本脾胃

((LV))	ZZ
((OR))	小便白濁方雖多, 而効者甚少, 由治之不得其本也. 夫小便, 水類也, 靜則淸, 撓則濁. 今之醫防其撓者, 必養其心, 求其靜者, 必安其腎. 殊不知五行之常, 水無土則不制不蓄, 其本在脾胃, 其標在膀胱. 脾胃, 土也, 撓之必動, 烏得不濁. 今夫撓脾胃者, 莫不因飮食生冷肥甜油膩所傷, 理脾胃者, 莫不先去傷滯, 後調其饑飽, 是固然也. 孩提之童, 僧尼之輩, 治各不同, 未可以是專其說. 蓋撓其動者, 乃所以撓其神也. 五臟有七神, 惟脾以意․以智爲神, 事之不如意者撓其意, 謀慮之關乎智者撓其智, 意智俱傷, 水源之撓, 其源不淸, 其流必不淸矣. 故經曰, 飮入於胃, 遊溢精氣, 上輸於脾, 脾氣散精, 上歸於肺, 通調水道, 下輸膀胱, 稟化乃爲溲矣. 則知小便白濁, 其源在脾胃, 其標在膀胱, 若濁而沉腐者, 爲精敗而浮脂, 爲腎虛, 法宜補腎. 昔有人患白濁, 服玄兎丹不愈, 後服附子八味丸卽瘳, 醫者不可不知. 

((LV))	CC
((OR))	酒蒸黃連丸

((LV))	ZZ
((OR))	南安太守松江張汝弼, 曾患滑疾白濁, 久服補腎藥, 皆弗克効. 一日遇一道人, 俾服酒蒸黃連丸, 其疾𩒊瘳. 其法以宣黃連一斤, 去須煮, 酒浸一宿, 置甑上累蒸至黑, 取出曝乾, 爲細末, 蜜丸桐子大, 日午臨卧酒呑三十丸. 臟毒下血者亦治. 

((LV))	CC
((OR))	冬瓜治淋

((LV))	ZZ
((OR))	游宦紀聞云, 程沙隨苦血淋之疾, 百藥無効, 偶閱本草, 因見白冬瓜治五淋, 於是日煮食之, 至七日而愈. 按, 日用本草云, 冬瓜性走而急, 久病及陰虛之人忌食之. 霜降後方可食, 不然令人成番胃病, 肥人食之令人瘦, 今人徃徃指以爲補, 非也. 瓜子曝乾爲末, 治白濁白帶, 單用多服, 酒下爲良. 

((LV))	CC
((OR))	精滑引氣

((LV))	ZZ
((OR))	木瀆吳姓者, 病精滑, 百藥勿療. 或授以一術, 但以脇腹縮尾閭, 閉光瞑目, 頭若石壓之狀, 卽引氣自背後直入泥丸, 而後嚥歸丹田, 不計遍數, 行住坐卧皆爲之, 仍教服保眞丸, 行之半年, 顔色悅澤, 病不復作, 此術亦可療頭風.[sm/席上輔談]

((LV))	CC
((OR))	早枯零

((LV))	ZZ
((OR))	牛順頭草一名早枯零, 生西山黃堰嶺諸處, 收之作虀, 可治夢遺之證, 屢試神効.[sm/東原畊餘錄]

((LV))	CC
((OR))	脫陽遺精

((LV))	ZZ
((OR))	永樂戊子夏, 郁文質遘遺精之疾, 形體羸弱, 兼以痰喘交作, 日夕不能休息, 遍召他醫治之, 轉劇. 後迎盛啓東視之, 曰, 此陽脫也, 急治則生, 緩之則死, 非大料重劑則不能瘳. 於是用附子․天雄佐以參․苓․白朮, 日加數服, 夜則減半, 自秋及冬, 所服附子約百餘隻, 餘藥不計, 厥疾乃差.[sm/盛氏家乘]

((LV))	BB
((OR))	諸血

((LV))	CC
((OR))	血證分寒熱

((LV))	ZZ
((OR))	諸血之證, 醫者便認爲熱, 而以苦寒攻之, 至死不悟. 殊不知苦瀉土, 土, 脾胃也, 脾胃, 一身之本. 今火旣爲病, 而瀉其土, 火固未嘗除, 而土先已病矣, 土病則胃虛, 胃虛則營氣不能滋榮百脉, 元氣不循天度, 氣隨陰化而無聲, 肌寒, 至此則難治矣. 按, 褚氏遺書云, 諸血服寒凉者, 百無一生, 飮溲溺者, 十無一死. 楊仁齋直指方云, 吐血須煎乾姜․甘草作湯與服, 或四物․理中湯亦可, 如此無不愈者. 若服此生地․犀角․藕節之類, 則難救矣. 如遇相火用事之時, 血多妄行, 切禁止澀, 宜淸表攻裏, 其血自止. 若先用止澀之劑, 去生便遠. 凡男子․婦人血證, 散者․或色鮮紅者屬熱, 或成塊者․或色瘀者屬寒, 不可拘於血得熱而淖溢之說. 古云, 水寒成氷, 血寒成塊. 玄珠經十劑條內有云, 氣溫則血滑, 氣寒則血凝. 雖然, 亦有中寒氣虛, 陰陽不相守者, 血乃妄行. 經所謂陽虛陰必走者是也. 法當用辛溫之藥加官桂․乾姜, 中溫則血自歸經矣. 吐衄․瀉皆有此證, 當切脉以明之, 愼不可例用凉藥, 夭折人命. 

((LV))	CC
((OR))	援古證今

((LV))	ZZ
((OR))	林回甫病小便下血, 毉人用八正散與服, 服後不勝其苦, 小腹前陰痛益甚. 一毉俾服四君子湯, 遂稍差. 後服兎絲子山藥丸, 氣血漸充實, 其病始愈. 吾鄕張太守綱, 病臟毒, 下血十餘載, 久服凉劑無寸効, 後服小兎絲子丸, 藥盡而痊, 亦一驗也. 故錄前說爲證. 

((LV))	CC
((OR))	平胃散治便血

((LV))	ZZ
((OR))	周煇患大便下血, 百藥俱嘗, 暫止而復作, 因循十五年不愈. 或教以服人參平胃散, 逐日進一服, 至月餘, 而十五年之病瘳矣. 噫. 廣求愽訪, 徒費前勞, 道在邇而求諸遠, 其斯之謂歟.[sm/淸波雜志]

((LV))	CC
((OR))	輪廻酒

((LV))	ZZ
((OR))	輪廻酒, 人尿也, 有火病者, 時飮一甌, 以酒滌口, 久服有効. 跌撲傷損, 胸次脹悶者, 尤宜用之. 婦人分㝃後, 卽以和酒煎服, 無産後諸病. 南京吏侍張公綸, 嘗在錦衣獄六七年, 不通藥餌, 胸膈不利․眼痛․頭疼․發熱輙飮此物, 無不見効. 又瀋王府長史王庭任, 國子學正, 時病大便下血, 勢頗危殆, 一日昏憒中聞有人云, 服藥誤矣, 喫小水好. 庭信之, 飮小水一盌, 𩒊甦, 逐日飮之, 病勢漸愈.[sm/菽園雜記]

((LV))	CC
((OR))	盛暑鼻衄

((LV))	ZZ
((OR))	李嗣立癰疽方載, 趙季脩赴龍泉知縣, 單騎速行, 時値盛暑, 未幾患鼻衄, 日出血升許, 嗣立教服藕汁地黃膏方. 趙云, 某徃年因赴銓曹聽選, 省前急走數回, 心緖不寧, 感熱驟得鼻衄之證. 尋叩臨安一名醫, 服藥遂痊, 謝以五萬錢. 臨別時醫再三囑云, 恐後時疾作, 萬勿輕信醫者, 服生地黃藕汁之藥, 氷冷脾胃, 無復可生者. 半月, 易醫無効, 李乃就此方隱其藥味, 俾趙服之, 三日疾愈. 趙問曰, 藥如是靈驗, 得非與臨安醫者之藥相同乎. 李笑曰, 卽前所獻之方也. 趙嘆曰, 前醫設爲譎謀, 幾誤性命, 微君調治, 吾其鬼矣. 余謂古之至人, 惟以濟人利物, 今之醫人, 徃徃妬賢嫉能, 率用詭道, 以要厚賄, 毁訾名方, 自壞心術, 此皆含靈之巨賊, 名教之罪人也. 

((LV))	BB
((OR))	水腫

((LV))	CC
((OR))	水腫治驗

((LV))	ZZ
((OR))	象山縣村民有患水腫者, 咸以爲鬼祟, 訊之卜者. 卜者授以此方, 良効, 用田螺․大蒜․車前草和硏爲膏, 作大餠覆于臍上, 水從便旋而出, 數日𩒊愈.[sm/仇遠稗史]

((LV))	CC
((OR))	澤醫識鑒

((LV))	ZZ
((OR))	休寧汪某客游維陽, 嘉靖年間患腹脹, 百藥無効, 反加胃嘔, 食減尫羸, 所親以名醫薦, 汪延視脉, 毁訾前醫用藥之誤, 因舉諸腹脹大皆屬於熱之說, 按脉而治, 數日腹愈脹, 食愈減, 名醫慚恧辭去. 汪之子卽揭手榜于市, 云能治此疾者, 愿以百金謝. 頃有一澤醫詣汪寓, 自言能治, 躬煎藥餌以進, 汪服之便覺爽快, 熟寐踰時, 溲溺滿器, 腫脹漸消, 食知其味矣. 衆皆喜, 訊何藥神驗如此. 澤醫曰, 吾不識脉理, 但以詳問病源, 以意臆度之耳. 汪, 富商也, 酒色過度, 夏天多食氷浸瓜果, 取凉太過, 脾氣受寒, 故以此證. 他醫復用寒凉, 重傷胃氣, 是失其本矣, 安能去病. 吾以丁香․木香․官桂健脾和胃, 肺氣下行, 由是病除, 無他術也. 汪遂如約酧之而去. 澤醫識鑒亦過人遠矣. 

((LV))	CC
((OR))	蜘蛛治蠱

((LV))	ZZ
((OR))	一人病氣蠱, 四肢不浮, 惟腹脹大, 戴原禮所謂蜘蛛病是也. 俗醫進以泄水之劑, 病轉劇. 時値炎暑, 或以淸暑益氣湯治之, 當煎藥時, 偶墮蜘蛛一枚, 腐熟其中, 童子懼責, 潛去蜘蛛, 尋以藥進. 病人鼻聞藥香, 一啜而盡, 須臾腹中作聲, 反覆不能安枕, 家人疑藥之誤用而然也, 旣而溲溺斗許, 腹脹如削, 康健復平日矣. 按本草云, 蜘蛛氣寒有毒, 主治小兒丁奚腹大, 燒熟噉之. 未聞其功能治氣蠱也. 

((LV))	BB
((OR))	虫類

((LV))	CC
((OR))	濕熱生虫

((LV))	ZZ
((OR))	陽夏戚宗陽家, 素業醫, 任江陰訓科. 有儒生之父患腹脹, 求其診視, 乃曰, 脉洪而大, 濕熱生虫之象, 況飮食如常, 非水腫․蠱脹之證, 以石榴皮․椿樹. 各東行根. 加梹榔. 三味各五錢. 用長流水煎. 空心𩒊服之. 少頃. 腹作大痛. 瀉下長虫一丈許. 遂愈.[sm/客座新聞]

((LV))	CC
((OR))	獺爪治肺虫

((LV))	ZZ
((OR))	本事方云, 肺虫如蠶, 能殺人, 居肺葉之內, 蝕人肺系, 故成瘵疾, 由是咳嗽․咯血․聲嘶, 藥所不到, 治之爲難. 道藏經中載, 諸虫頭皆向下, 唯自初一至初五以前虫頭向上, 故用藥多取効者此也. 又姚寬西溪叢話云, 五臟虫皆上行, 唯有肺虫下行, 最難治, 用獺爪爲末, 調藥於初四初六日治之, 此日肺虫上行也. 二說小異, 姑兩存之, 以備參考. 

((LV))	CC
((OR))	蚰蜒入耳

((LV))	ZZ
((OR))	北方有虫名蚰蜒, 狀類蜈蚣而細, 甚好入人耳, 徃徃食人腦髓, 髓盡人死. 一人書卧, 蚰蜒忽入其耳, 初無所苦, 久之覺腦痛, 疑其食腦, 甚苦之, 莫能爲計也. 一日將午飯, 就案而睡, 適有雞肉一盤在傍, 夢中忽噴嚏, 覺有物出鼻中, 視之乃蚰蜒在雞肉上, 自此腦痛不復作.[sm/菽園雜記]

((LV))	CC
((OR))	又

((LV))	ZZ
((OR))	蚰蜒入耳, 用貓兒屎灌在耳中立出. 取貓屎, 用生薑擦貓牙卽得之.[sm/張子和十形三療方]

((LV))	CC
((OR))	又

((LV))	ZZ
((OR))	虫之類能入耳者, 不獨蚰蜒, 凡虫皆然. 有人患腦痛, 爲虫所食, 或教以桃葉枕一夕, 虫自鼻出, 形如鷹嘴, 人莫能識其名.[sm/陳正敏遯齋閑覽]

((LV))	CC
((OR))	蟯虫至微

((LV))	ZZ
((OR))	木火屬春夏, 濕土屬季夏, 水從土化故多虫. 又云, 蟯虫至微, 形如菜虫, 居腸胃中, 多則爲痔, 極則爲癩.[sm/儒門事親]

((LV))	CC
((OR))	誑紿治蟲

((LV))	ZZ
((OR))	唐時京城醫人吳元禎, 治一婦人, 從夫南中還, 曾誤食一蟲, 常疑之, 由是致疾, 頻治不減, 請吳醫治之. 吳揣知其所患, 乃請主人姨妳中謹密者一人, 預戒之曰, 今以藥探吐, 但以盆盂盛之, 當吐之時, 但言有一小蝦蟆走去, 然切不可令病患知之, 是誑紿也. 其奶僕如約, 此疾𩒊除.[sm/北夢瑣言]

((LV))	CC
((OR))	雞卵制蜈蚣

((LV))	ZZ
((OR))	金莊一農夫, 夏天晝卧于地, 熟寐之間, 蜈蚣入其口, 旣寤, 覺喉中介介如梗狀, 咯不能出, 咽不能下, 痛痒不定, 甚爲苦楚. 一醫用雞卯劈破, 入酒調勻, 𩒊服, 仍以大黃爲末, 和香油飮之, 頃刻瀉出蜈蚣, 尙活動不死. 蓋蜈蚣被雞卯拘攣, 其足不能舒動, 以利藥下之, 故從大便而出. 雞性好食蜈蚣, 亦取相制之意耳.[sm/菽園雜記]

((LV))	XX
((OR))	續醫說卷第八

((LV))	AA
((OR))	續醫說卷第九

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	眼齒耳鼻

((LV))	CC
((OR))	卯酉相尅

((LV))	ZZ
((OR))	凡人損目者, 命多是卯酉相尅. 蓋卯酉者, 日月之門戶, 所爲光明也. 卯爲子所刑擊, 酉乃自刑, 必有目疾, 驗之多應.[sm/周密癸辛雜志]

((LV))	CC
((OR))	燒酒療目腫

((LV))	ZZ
((OR))	眼暴痛熱腫, 飮凉劑而疼, 飮燒酒而愈者, 何也. 且人病淺質厚, 內經治法亦許用刼, 以熱攻熱, 氣行熱散, 正合此義. 若久病涉虛體弱之人, 法當正治, 如用刼法, 愈刼愈劇, 則不可也. 

((LV))	CC
((OR))	叩齒三百下

((LV))	ZZ
((OR))	顔氏家訓曰, 吾嘗患齒搖動欲落, 飮食熱冷皆苦, 疼痛一日. 偶閱抱朴子, 見篇中有牢齒之法, 早朝叩齒三百下, 甚佳, 行之數日, 卽平復. 

((LV))	CC
((OR))	耳痛傷腎

((LV))	ZZ
((OR))	昔王萬里時患耳痛, 魏文靖公勸以服靑鹽․鹿茸煎雄․附爲劑, 且言, 此藥非謂君虛損服之, 曷不觀易之坎爲耳痛, 坎水藏在腎, 開竅於耳, 而水在志爲恐, 恐則傷腎, 故爲耳痛, 氣陽運動常顯, 血陰流行常幽, 血在形如水在天地間, 故坎爲血卦, 是經中已著病證矣, 竟餌之而良愈.[sm/楊升庵丹鉛續錄]

((LV))	CC
((OR))	鼻淵分寒熱

((LV))	ZZ
((OR))	古方鼻淵, 卽今之腦漏是也. 當分明寒熱一證, 若涕臭者屬熱, 宜用辛凉之藥散之, 若涕淸不臭, 覺腥氣者, 屬虛寒, 用溫和之藥補之, 二者不可不詳審也. 昔一士人患此證, 脉疾而數, 余知其有內熱, 遂以黃魚腦[sm/卽石首魚頭中二塊是也]取二三十枚, 煆過存性, 爲末, 先以一二分吹入鼻中, 以五分酒下, 不數服全愈, 更不復發. 

((LV))	BB
((OR))	骨鯁

((LV))	CC
((OR))	巧術治鯁

((LV))	ZZ
((OR))	一富家子弟被雞骨鯁所苦, 百方不能治, 家人驚惶. 忽有一叟至, 自云, 我有巧術, 但行手法取之, 不勞藥餌也. 富翁許厚謝, 遂出千緡. 叟謂之曰, 速取新綿․白糖二物. 將綿褁糖如梅大, 令其子嚥下入喉間, 留綿一半千外, 時時以手牽掣, 俾喉中作痒, 忽然痰涎壅出, 其骨粘於綿上矣. 富翁大喜, 如約酧之而去

((LV))	CC
((OR))	萼根殺人

((LV))	ZZ
((OR))	近見常熟瞿御史祥, 其弟可十七八歲, 讀書能文, 偶爲魚骨鯁其喉, 一人授以白萼花根搗汁令服, 約進一盞許, 明日咽喉腐爛, 不食而死. 噫. 孔子不嘗未達之藥, 今瞿生付性命于庸夫之手, 悲矣. 

((LV))	BB
((OR))	癰疽瘡瘍痔漏

((LV))	CC
((OR))	癰疽治驗

((LV))	ZZ
((OR))	吾鄕周評事觀患背癰, 瘡口久不合, 召瘍醫徐廷禮療治, 恒以托裏․十宣二散與服, 不効. 徐謂周曰, 更請盛用美來共事料理則可, 否則吾技窮矣. 旣而盛至, 按脉用藥, 率與徐類, 但多加人參五錢, 附子稍行功耳. 服後兩足俱暖, 自下而上, 謂其子曰, 今日之藥何神哉. 𩒊覺精神爽快, 服之旬日, 而瘡口平復.

((LV))	ZZ
((OR))	國初吾吳中老醫, 多見其用附子, 徃徃治病如庖丁觧牛, 恒中肯綮. 近之醫者擯棄而不用, 吾不知是否何如耶. 

((LV))	CC
((OR))	苦處療痔

((LV))	ZZ
((OR))	內經曰, 因而飽食, 筋脉橫解, 腸澼爲痔, 皆爲脾胃濕熱之氣下迫大腸, 遂致此疾. 有經年累月不痊者, 索矩新書云, 醉飽行房太勞則爲痔漏, 尤難治療, 其方固多, 而効者鮮. 吾鄕陸大參文量, 在宣府時患痔疾, 甚爲所苦, 久不能愈. 太監弓勝祕傳此方, 用苦★【艹+處】菜或鮮或乾, 煮湯沸, 熟爛爲度, 和湯置新桶中坐薰之, 湯溫卽操苦★【艹+處】頻洗, 湯冷卽止, 日洗數次, 至明日果効, 他方不及也. 蘧一作苣, 一名苦遮菜, 徽人以此當蔬, 性苦寒, 無毒, 其色赤如蕎麥, 冬不凋, 月令所謂苦菜秀者是也. 北方甚, 南方亦有之. 

((LV))	CC
((OR))	痔漏下血

((LV))	ZZ
((OR))	春秋傳曰, 土厚水深, 居之不疾. 言其高燥也. 予徃年守郡江表, 地氣卑濕, 得痔漏下血之疾, 垂二十年不愈, 未嘗有經日不發. 景德中, 從駕幸洛陽, 前年從祀汾陰徃還, 皆無恙, 今年退卧穎陰濱嵩之麓, 井深數丈, 而絶甘美, 此疾遂已.[sm/楊文公談苑]

((LV))	CC
((OR))	臟腑秘滯

((LV))	ZZ
((OR))	山谷與曹使君書云, 賢郞癰腫, 亦是天氣亢, 故有熱者先得之, 若臟腑祕滯, 可用犀角丸服之, 得大便流利則癰自衰殺, 若頭痛焮熱, 宜消風散, 蓋膿結不潰耳. 如此治, 無不差. 犀角丸方用甘草炙一兩, 生大黃一兩, 朴硝一兩. 先製甘草․大黃爲細末, 硏朴硝相和, 煉蜜丸如梧桐子大, 初可二十丸, 漸加三十丸, 溫熟水空心服.[sm/刀筆]

((LV))	CC
((OR))	楸葉膏

((LV))	ZZ
((OR))	一人患發背, 腸胃可窺, 百藥不差. 一醫者教用楸葉膏傅其外, 又用雲母膏作小丸子, 服盡四兩, 不累日, 雲母透出膚外, 與楸葉膏相粘看, 瘡口遂平, 功亦奇矣. 其方立秋日太陽未升之時, 採取楸葉熬爲膏, 傅瘡瘍, 一切惡瘡腫毒立愈, 謂之楸葉膏云.[sm/葛常之韻語陽秋]

((LV))	CC
((OR))	還元水

((LV))	ZZ
((OR))	還元水者, 臘月以空罈不拘大小, 細布緘其口, 引之以索, 浸大糞厠中, 日久糞水滲入其罈內, 取出埋土中, 二三年化爲淸水, 略無穢氣. 凡癰疽毒瘡初發時, 取一盌飮之, 其毒卽散, 此法甚良, 俗名金汁者是也. 小兒初生飮半盞, 能解胎毒及出痘疹稀少, 是其功也.[sm/菽園雜記]

((LV))	CC
((OR))	治汗斑

((LV))	ZZ
((OR))	穀樹汗調輕粉, 用生薑切平, 蘸藥擦之, 汗斑自退.[sm/戴章甫濯纓雜錄]

((LV))	CC
((OR))	治金瘡

((LV))	ZZ
((OR))	昔有人肩髀中創, 血如涌出, 醫用原蠶蛾炒爲細末, 傅之, 血立止. 一云用眞降香煆存性, 爲末, 貼之尤妙.[sm/兪文豹吹劍續錄]

((LV))	CC
((OR))	又方

((LV))	ZZ
((OR))	余近得一金瘡方, 大有神効, 功在三日, 長肌肉, 以黃牛膽煆存性, 爲細末敷之, 此實一奇方也. 

((LV))	CC
((OR))	砒毒傷人

((LV))	ZZ
((OR))	一富人暮年得一子, 鍾愛之. 痘瘡後頭發小瘡, 求藥于瘍醫, 以藥傅之, 其頭癢不可忍, 爬搔其血, 以頭觸柱, 至夕而斃. 噫. 殊不知其藥有砒, 見血則害人矣, 可不畏哉. 

((LV))	CC
((OR))	婦人種子妙訣

((LV))	ZZ
((OR))	褚氏遺書云, 男女之合, 二情交暢, 陰血先至, 陽精後衝, 血開褁精, 精入爲骨而男形成矣, 陽精先入, 陰血後參, 精開褁血, 血入居本而女形成矣. 昔兪石澗席上腐談記, 澄江郭伯英試行此法, 連得六女, 伯英憮然曰, 吾爲褚氏所誤矣. 按, 王明淸揮塵錄云, 凡婦人受胎, 皆以經絶一日三日五日夜半後, 生氣之時, 夫婦交會者, 主生男, 經絶後二日四日六日交會者, 主生女. 六日之後, 皆不成孕. 此言庶幾近理. 若褚氏所謂陰血陽精先後定男女者, 吾未之信也. 或問曰, 貴公子侍妾滿前, 得子反少, 漁郞一夫一婦, 得子反多, 何也. 蓋寡慾乃有子, 多慾則無子, 譬調一杯羹, 鹽恰好有味, 若鹽少則無味也. 士大夫欲得子, 法宜淸心寡慾, 此種子之妙訣也. 

((LV))	CC
((OR))	成胎禁慾

((LV))	ZZ
((OR))	婦人有娠, 男子卽不宜與接, 若不忌, 主半産或産難. 蓋女與男接, 慾動情勝, 亦必有所輸泄, 而子宮又閟固, 而致半産. 嘗聞牛馬之類受胎後, 牡者近身則蹄之, 謂之護胎, 所以無半産者. 人惟多慾而不知忌, 故徃徃有之. 按, 演山活幼口議云, 凡成胎之後, 父母若不禁慾, 甚爲不可, 又有臨産行淫, 其子頭戴白被而出, 此病夭之端也, 不可不戒.

((LV))	CC
((OR))	新産禁補

((LV))	ZZ
((OR))	南濠陳鰲妻新産四五日, 患腹痛, 惡寒發熱, 醫曰, 此原氣大虛, 正合丹溪云産後當大補氣血, 遂用人參大劑, 入口痛劇, 面黑發喘而死. 殊不知丹溪以産後當以大補氣血爲主, 治雖有雜證, 以末治之. 今陳氏之妻因瘀血未盡而惡寒發熱, 不先去其惡血, 驟施大補, 是失丹溪主․末二字之意矣. 主末者, 卽標本之謂也. 

((LV))	CC
((OR))	荊芥療蓐風

((LV))	ZZ
((OR))	余治一婦人新産後七日, 爲將息失宜, 腠理不密偶因風寒所侵, 身熱頭痛, 兩眼反視, 手足瘛瘲, 名曰蓐風. 用荊芥穗一味, 新瓦上焙乾, 爲細末, 豆淋酒調下二錢, 其疾卽愈. 古人珍祕此方, 隱𣕔其名, 故曰舉卿古拜散, 蓋用韻之切語, 舉卿爲荊, 故拜爲芥. 曾公談錄謂之再生丹, 亦神之也. 

((LV))	CC
((OR))	血悶

((LV))	ZZ
((OR))	仇遠稗史載, 奉化陸嚴以醫術行于時. 新昌徐氏婦病産後暴死, 但胸膈微熱, 陸診之曰, 此血悶也. 用紅花數十斤, 以大鍋煮之, 候湯沸, 以木桶盛湯, 將藉病者寢其上薰之, 湯氣微, 復進之, 有頃, 婦人指動, 半日遂甦. 此法亦許胤宗治王太后病中風不能言之餘意去. 

((LV))	CC
((OR))	膽衡

((LV))	ZZ
((OR))	錢仲陽以顱顖著名, 其治一産婦, 因事大恐而病, 病雖愈, 目張不得閉, 人皆不能曉, 以問於錢. 錢曰, 病名膽衡, 煮郁李仁酒飮之, 使醉則愈. 所以然者, 目系內連肝膽, 恐則氣結, 膽衡不下, 郁李仁可去結, 隨酒入膽, 結去膽下, 目則能閉矣. 如言而効. 昔人稱錢仲陽醫如李靖用兵, 度越縱舍, 卒與法會, 觀此信然. 

((LV))	CC
((OR))	婦人性執

((LV))	ZZ
((OR))	婦人性偏執任氣, 況多嗜慾, 易爲七情所傷, 或經水二三月不行, 一身百病, 胸膈咽塞, 嘔吐惡心, 全不喜食, 或吐酸水痰涎, 或一塊如卵築築心下而疼, 或腹中有塊, 或左或右, 動則作痛, 時發閧熱, 四肢無力, 惟喜食果子雜物, 此是有孕, 當以脉參之, 宜安胎理氣, 消痰爲主, 不可專恃攻擊․通經等劑. 所謂孕婦做得百般病者, 此也. 

((LV))	CC
((OR))	吐血行經

((LV))	ZZ
((OR))	一婦寡居, 欝結成疾, 經事不行, 體熱如炙, 忽吐血若泉湧, 或用止血藥不効. 余以茆花根搗汁, 濃磨沉香, 服至五錢許, 日以釅醋貯瓶內, 火上炙熱, 氣熏兩鼻孔, 血始得降下, 吐血不復作, 經事乃行. 

((LV))	BB
((OR))	小兒

((LV))	CC
((OR))	乳哺得法

((LV))	ZZ
((OR))	初生嬰兒乳哺得法. 乳者, 妳也, 哺者, 食也. 乳後不得與食, 哺後不得與乳. 小兒脾胃怯弱, 乳食相倂, 難以克化, 幼則成嘔, 周歲已上而成乳癖, 結於腹中作疼故也. 大則成癖, 小則成積․疳氣, 自此始也.[sm/隱微方]

((LV))	CC
((OR))	指甲破皰

((LV))	ZZ
((OR))	嬰兒每日頻就無風處看上腭幷兩頰內, 有白皰如膜起者, 速以指甲刮破, 若更生, 再去之, 更看舌下, 恐生重舌, 皆由兒生胎中, 母喫炙煿肥膩飮酒服熱藥所致.[sm/産乳慶育集]

((LV))	CC
((OR))	小兒臍風

((LV))	ZZ
((OR))	小兒初生不啼不乳, 蓋因剪臍帶之時, 爲風所入, 自臍已上循咽喉, 攻至下, 胲牙齦當中有小水泡如黃粟一粒, 疼不可忍, 故不啼不乳, 但以指甲破之, 出黃膿一點而愈. 後以此法教人, 活數兒矣.[sm/席上輔談]

((LV))	CC
((OR))	掬水殺火邪

((LV))	ZZ
((OR))	宣德間, 院使錢公瑛一日治寧陽侯孫, 始生九月, 患驚悸, 敷啼哭而汗, 百方莫效. 瑛最後視疾, 乃命坐兒于地, 使掬水爲戲, 驚啼𩒊止. 人問之, 曰, 時當季春, 兒豐衣重帷不離懷抱, 其熱欝在內, 安能發泄耶. 使之近水, 則火邪殺得土氣, 則藏氣平矣, 故不藥而愈. 

((LV))	CC
((OR))	開元錢治驚

((LV))	ZZ
((OR))	周必大二老堂雜志云, 開元錢最治小兒急驚, 以水磨服少許, 神効. 余意小兒心受熱而發驚, 肝生風而發搐, 蓋木邪侮土, 用金制木之義耳, 似亦有理. 

((LV))	CC
((OR))	誤呑線錘

((LV))	ZZ
((OR))	近有稚子戲, 以線錘置口中, 誤呑之. 有胡僧啖以餳糖半斤, 卽於穀道中隨穢而下. 僧云, 凡誤呑五金者, 皆可啖也.[sm/近峯聞略]

((LV))	CC
((OR))	韮可墜金

((LV))	ZZ
((OR))	隣人馮湘, 生兒數月, 偶遺金網巾圈于案上, 兒誤呑之, 哀泣不已. 湘求救于醫, 醫適出, 湘伺于門, 坐立不定. 或詢其子何疾, 驚徨如是. 湘以前事告, 或教以急買韮數莖, 熟而不斷, 與蠶豆同咽之, 不過二次, 其圈從大便出矣. 此法方書所不載, 故表之.[sm/劉浣北壕紀言]

((LV))	CC
((OR))	用藥差少

((LV))	ZZ
((OR))	孫眞人云, 小兒不涉霜雪乃不病, 傷寒大人徃徃有之, 然天行時疾之氣, 小兒其亦得之故, 多患斑疹者是也. 治其時行節炁, 卽與大人同法, 惟用藥劑差少, 藥性差凉耳. 丹溪亦云, 大抵治小兒藥與大人同, 但劑料少耳. 近時吳中名醫某治大人用小劑, 某治小兒用大劑, 皆不得其中, 均有太過不及之病, 何也. 假如病大而湯劑小, 則邪氣未盡而藥力已乏矣, 猶一杯之水救一輿薪之火, 竟不能滅, 是謂不及. 病小而湯劑大, 則邪氣已盡而藥力有餘, 反傷正氣, 猶火炎崑崗, 玉石俱焚, 莫之能止, 是謂太過. 二者皆粗工所爲, 後學不可以爲法. 

((LV))	CC
((OR))	痘瘡虛實

((LV))	ZZ
((OR))	痘瘡屬虛寒者, 直可延至十數日後方死, 屬毒氣盛轉紫色者, 不過七八日. 蓋痘是胎毒, 自內出外, 一二三日方出齊, 毒氣尙在內, 至六日則當盡發於表, 七八九日成膿而結痂矣. 若毒氣盛不能盡出, 過六日毒反內入臟腑, 必須在六日以前, 毒氣該出之時, 急服凉血解毒之藥, 以祛出之, 六日以後, 醫雖妙手, 亦無及矣, 故其死最速. 若虛弱毒氣少者, 只是氣血不足, 不能貫膿成就, 故綿延日久而後死. 此虛實輕重之分也. 又云, 痘瘡多者是毒氣多, 當先解毒, 然多則恐氣血周貫不足, 故隨後亦宜兼補藥, 以助成膿血.[sm/薛立齋家居毉錄]

((LV))	CC
((OR))	摩脊法

((LV))	ZZ
((OR))	小兒初見發熱, 痘瘡未出之時, 預先用芝蔴油蘸手硏熟, 按兒背, 摩數遍, 能令輕者不出, 重者雖出稀少, 此亦古人按摩之法. 蓋所以散寒水逆流之毒. 背爲太陽膀胱經也, 正與東垣論相合. 須令謹愼婦人按之, 恐手重則傷小兒肌膚也. 又一小兒驚風發搐, 兩眼反視, 藥至口卽吐出, 余遂用竹茹․燈心剉碎, 磨成麄末, 入生薑自然汁少許, 和以芝蔴油調勻, 按摩小兒, 自額上起, 直至背心․兩手足心數十遍, 仍以薄荷煎湯, 漸漸與之飮, 踰時驚搐遂平, 熱退而愈. 

((LV))	XX
((OR))	續醫說卷第九

((LV))	AA
((OR))	續醫說卷第十

((LV))	XX
((OR))	明 姑蘇兪 弁子容父著, 新安吳勉學師古父校

((LV))	BB
((OR))	藥性

((LV))	CC
((OR))	雞矩子

((LV))	ZZ
((OR))	丹溪藥按或問一書, 門人趙良仁編集. 余見其發熱論中, 用雞矩子治中酒人發熱, 初不解雞矩子爲何物. 蘇沈良方云, 雞矩子, 俗謂之癩漢指頭, 嚼之如牛乳. 亦欠明白. 後閱僧贊寧物類相感志云枳枸, 一名枝枸子, 俗訛爲雞矩子, 又名木蜜. 味甘平, 無毒, 樹形似白楊, 其子着枝端, 如小指, 長數寸, 屈曲相連, 噉之如餳美, 八九月熟. 以此木作屋柱, 令一室之酒味皆淡薄, 其功能解酒毒, 療消渴之聖藥, 古人單方治酒積甚良. 江南謂之白石樹, 詩所謂南山有枸是也.

((LV))	CC
((OR))	蓬虆

((LV))	ZZ
((OR))	蓬虆․覆盆子, 本草舊註曰, 覆盆․蓬虆一物異名. 今注曰, 蓬虆, 覆盆之苗, 覆盆, 蓬虆之子. 則全誤矣. 衍義又謂軟紅可愛, 則又指蓬虆爲覆盆矣. 按, 雲南張侍郞南園漫錄云, 蓬虆初則淺紅, 熟則深紫, 味甘酸而淡, 其芒長, 蔓生條而長甚, 刺大而稀, 雖枯敗而枝梗不敗. 覆盆子初則黃, 熟則赤黃, 味甘酸而深, 其芒微, 樹生枝而不甚高, 刺細而密, 枝葉四時如一. 張公愽物之士, 據所見以證本草舊注之誤, 其功多矣. 古人有云, 誤注本草, 非細故也. 余特詳之.

((LV))	CC
((OR))	益母草

((LV))	ZZ
((OR))	益母草, 一名野天麻, 一名茺蔚子, 主治婦人胎前産後一切諸疾. 四五月開紅紫花者宜入藥, 白花者不用. 其狀類夏枯草. 丹溪本草云, 夏枯無臭味, 益母有臭味, 明是兩種, 俱生於春, 但夏枯草不生子, 交夏至則枯, 蓋稟純陽之氣, 得陰則枯, 故曰夏枯草. 益母後枯而結黑子, 採藥者宜明白收用, 庶不誤人. 外臺祕要雖云名書, 以益母草謂夏枯草, 其亦謬矣. 

((LV))	CC
((OR))	長松

((LV))	ZZ
((OR))	朱少章曲洧舊聞云, 齊州釋普明寓五臺山, 晩得風疾, 眉髮俱脫, 手足腐爛, 哀號苦楚, 人不忍聞. 忽遇異人, 教服長松, 僧不能識, 復告之曰, 長松生古松下, 取其根餌之, 皮色如薺苨, 長三五寸, 味微苦類人參, 淸香可愛. 僧採服之, 不旬日毛髮俱生, 顔貌如故. 惜乎今之有風疾者未之服也. 按, 本草陳藏器云, 長松, 味甘溫, 無毒, 主風血冷氣宿疾, 溫中去風, 此草似松, 但葉上有脂, 産關內山谷中. 近韓𢘅醫通云, 長松産於太行西北諸山, 似獨活而香. 三說未知孰是. 

((LV))	CC
((OR))	當歸

((LV))	ZZ
((OR))	當歸, 血中主藥也, 通肝經, 頭․身稍分三治, 全用則活血, 若氣血昏迷者, 服之卽定, 能使氣血各有所歸也, 故名之曰當歸. 其功用但從人參․黃𦒿則能補血, 從大黃․牽牛則能破血, 從官桂․附子․茱萸則熱, 從大黃․芒硝則寒, 此非無定性也, 奪於群衆之勢, 而不得不然耳. 譬如生薑, 人皆指以爲熱, 殊不知薑備五色, 存皮則溫, 去皮則熱, 又如半夏之性, 能爲君子, 能爲小人者也. 近之醫者, 或治男婦血病, 徃徃禁用當歸, 書此以破其惑. 

((LV))	CC
((OR))	苦草

((LV))	ZZ
((OR))	吳中習俗相傳, 産婦惡血不盡, 單服苦草一味, 以爲聖藥. 殊不知白芍藥, 丹溪禁用, 以其酸寒, 恐伐生氣故耳, 況苦草之至寒者乎. 有信服者, 他日必生心腹之疾, 或白帶․血崩․漏下之證, 經年不痊, 戕賊元氣, 竟不知遺害於後也. 初産之婦, 氣血俱虛, 大宜溫熱之劑, 豈可輕用寒凉, 重伐其發生之氣也. 經曰, 無伐化, 無違時, 必養必和, 待其來復. 此之謂也. 余嘗考諸本草及諸方書, 皆不載, 不知吾吳中始于何人, 而傳襲之誤如此, 莫之能革, 産家切宜知此. 

((LV))	CC
((OR))	何首烏

((LV))	ZZ
((OR))	何首烏, 本名交藤, 因何首烏服而得名. 何首烏者, 順州南河縣人, 祖能嗣, 本名田兒, 生而閹弱, 年五十八無妻子. 一日醉卧野中, 見田中藤兩本異生, 苖蔓相交, 久而解, 解合三四. 田兒心異之, 掘根持問鄕人, 無能識者. 遂曝乾搗末酒服, 七日而思人道, 百日而舊疾皆愈, 十年而生數男, 後改名能嗣, 又與子庭服, 皆壽百六十歲, 首烏服藥亦年百三十歲. 唐元和七年, 僧文象遇茆山老人, 遂傳其事, 李翱因著方錄云.[sm/甘泉蕞殘錄]

((LV))	CC
((OR))	附子

((LV))	ZZ
((OR))	楊天惠附子記云, 附子之品有七種, 本同而未異. 其種之化者, 爲烏頭, 附烏頭而旁生者, 爲附子, 又左右附而偶生者, 爲鬲子, 又附而長者, 爲天雄, 又附而大者, 爲天佳, 又附而上出者, 爲側子, 又附而散生者, 爲漏藍. 皆脉絡連貫如子附母, 而附子以貴, 故獨專稱. 附子之形, 以蹲坐正節角少爲上, 有節多鼠乳者次之, 若漏藍․側子, 園人棄之不取. 又云, 春採爲烏頭, 冬採爲附子. 此言大謬. 又云, 八角者良. 其角多者爲側子矣, 不亦謬乎.[sm/趙與時賓退錄]

((LV))	CC
((OR))	金釵石斛

((LV))	ZZ
((OR))	姚寬西溪叢話云, 石斛, 出始興六安山, 傍石上. 或生櫟樹上者, 謂之木斛, 虛長不堪入藥用. 精好如金色者佳. 凡用洗去土, 酒浸焙乾. 石斛有補脾淸肺之功, 遺精․白濁․虛煩之要藥也. 

((LV))	CC
((OR))	黃栢知母

((LV))	ZZ
((OR))	黃栢․知母, 世人謂其補腎, 非也. 特以腎家火旺, 兩尺脉盛者, 用其瀉火, 則腎亦堅固, 而無夢遺之患, 豈誠有補腎之功哉. 故腎家無穴而兩尺微弱, 或右尺獨旺者, 皆不宜用黃栢․知母, 能降十二經之火. 內經所謂强腎之陰, 熱之猶可者, 正以其瀉腎之火, 則腎令方行, 而熱亦不作矣. 但凡腎家有熱, 兩尺脉旺而成諸疾, 或眼疼, 或喉痹之類, 皆宜用之. 脾胃論云黃栢․知母, 不可久服, 恐陰氣爲害故也, 東垣豈欺我哉. 

((LV))	CC
((OR))	香附子

((LV))	ZZ
((OR))	香附子主氣分之病, 香能竄, 苦能降, 推陳致新, 故諸書皆云益氣. 而俗有耗氣之訛, 女科之聖藥, 皆非也. 治本病略炒, 兼血以酒煮, 痰以薑汁, 虛以童便浸, 實以鹽水煮, 積以醋浸水煮. 然其性勇毅發暢, 可解婦人欝結多怒之偏, 氣行則無疾矣. 衍義補遺曰, 引至氣分而生血, 此陽生陰長之義也. 此說恐礙, 蓋香附主氣, 味主血, 果何以生血乎. 此又不可不辯. 

((LV))	CC
((OR))	靑薑

((LV))	ZZ
((OR))	靑薑順氣․化痰․化癖, 復於氣血, 功侔造化, 雖十兩半夏․南星, 抵不得靑薑一兩. 余攷本草俱不載, 後閱江少虞皇朝類苑云, 嶺南靑薑, 根下如合, 捧其附旁而生者, 狀如薑, 徃徃如大芋, 南人取其中者乾之, 名爲靑薑, 北人則呼爲蓬莪荗, 韻書亦無荗字, 名之爲朮. 土人病瀉痢者, 用靑薑磨酒, 服之多愈, 蓋取其有和氣之功耳. 王碩易簡方云, 蓬莪朮功能破癥消癖, 其性猛烈, 不宜常服. 然今之所用者, 乃紅蒲根耳, 性雖相近, 而功力實不同眞者, 如廣蓬朮之狀, 靑黃黑色者爲佳, 如無眞靑薑, 以老薑黃代之可也. 

((LV))	CC
((OR))	鎖陽

((LV))	ZZ
((OR))	韃靼野地有野馬, 與蛟龍合, 所遺精於地, 遇春則勃然如笋出地中, 大者如猫兒頭, 笋上豐下儉, 其形不典, 亦有鱗甲筋脉, 故其名曰鎖陽, 卽所謂肉蓯蓉之類, 或謂韃. 婦之淫者, 亦從而好合之, 其物得陰氣則怒而長. 土人收之, 以剝去皮毛, 洗滌令淨, 日乾之, 爲其藥力百倍於肉蓯蓉, 其價百倍於常品也.[sm/周密癸辛續集]

((LV))	CC
((OR))	肉蓯蓉

((LV))	ZZ
((OR))	瑣陽代肉蓯蓉用, 味甘氣平, 煮粥可食, 補陰氣, 大便虛而燥者可用. 蓋肉蓯蓉難得眞者, 多是金蓮根以鹽淹而爲之. 北方有草蓯蓉, 名曰列當稍, 性味醎, 實難倚仗. 此說得之于羅大無先生.[sm/丹溪本草]

((LV))	CC
((OR))	馬檳榔

((LV))	ZZ
((OR))	馬檳榔出自雲南元江軍民府, 形如松子, 一名馬金囊, 又名馬金南, 味如白荳蔻, 嚼之多飮冷水則無傷, 蓋熱物也. 按, 丹溪本草云, 治姙婦産難, 將坐蓐時, 以此藥去殼, 新汲水下二枚, 須臾兒生下, 兩手各握一粒而出. 余嘗考雲南志云, 馬檳榔下宿水, 得解諸毒, 細嚼可以塗惡瘡, 但油者不堪用, 肥白者爲佳. 

((LV))	CC
((OR))	馬蓮花

((LV))	ZZ
((OR))	北方田野人患胸腹脹者, 取馬蓮花子擊碎, 凉水下, 卽泄數行而愈. 此法可備途中倉卒無藥者之一助云.[sm/水東日記]

((LV))	CC
((OR))	麋茸鹿茸

((LV))	ZZ
((OR))	麋茸補陽, 鹿茸補陰. 按月令, 仲夏日鹿角解, 仲冬日麋角解. 鹿以夏至隕角而應陰, 麋以冬至隕角而應陽. 故知二者陰陽之性不同也. 

((LV))	CC
((OR))	兎絲子

((LV))	ZZ
((OR))	山谷與王子均書云, 承示尊體多不快, 亦是血氣未定時, 失調護耳. 某二十四五時正如此, 因服兎絲子, 遂健啖耐勞. 此方久服, 不令人上壅, 服三兩月, 其啖物如湯沃雪, 半歲則太肥壯矣. 若覺氣壅, 則少少服麻仁丸. 某嘗傳此法與京西李大夫, 服不輙, 啜物․作勞如少年人也. 服兎絲子法, 兎絲子不拘多少, 用水淘淨, 硏爲細末, 焙乾, 用好酒一升浸三日許, 日中晒乾, 時時翻, 令瀝盡酒, 薄攤曝乾, 貯甆器中. 每日空心抄一匙, 溫酒呑下, 則飮食大進.[sm/山谷刀筆]

((LV))	CC
((OR))	香蛇

((LV))	ZZ
((OR))	白花蛇, 出蘄州者佳, 黃州者次之, 其尾有佛指甲者爲眞, 雖死而兩目光彩, 用之治風疾甚驗.[sm/張文潛明道雜志]

((LV))	CC
((OR))	海石

((LV))	ZZ
((OR))	造海石法, 用苦瓜蔞連皮子搗爛如泥, 和眞蚌粉拌勻作餠, 懸透風處陰乾, 入藥用, 去痰最勝. 蓋醎能軟堅, 蛤生海中, 凝結成殼, 得鹹性多, 故能破痰. 而瓜蔞又去痰之聖藥, 故用之相和, 則攻凝結之老痰, 極有効. 若以海浮石爲海石者, 非也. 或云自有眞海石, 惟御藥房有, 庶民之家則罕得也.[sm/濯纓亭雜記]

((LV))	CC
((OR))	澤蘭葉

((LV))	ZZ
((OR))	澤蘭産于吳中, 開白花, 葉似火麻, 其根名爲地笋, 能解班猫毒, 婦人胎前産後一切諸病之聖藥.[sm/蘇州志]

((LV))	CC
((OR))	胡麻

((LV))	ZZ
((OR))	胡麻, 主腸中虛羸, 補五內, 益氣力, 長肌肉, 塡髓腦, 堅筋骨, 去虛熱, 久服明目輕身, 不老延年, 一名巨勝. 四稜爲胡麻, 八稜爲巨勝. 陶弘景云, 八穀之中, 唯此爲良. 又云, 味甘, 在米豆部. 此正是烏麻也. 今時所用巨勝, 莖莢雖小類麻, 而葉子大, 極味苦, 其性甚冷. 夫味苦不可入米穀, 性冷不可爲補益, 其葉又與麻不同, 陰晦日則低, 日烈則起, 此當別是一物, 非巨勝胡麻也. 俗醫但用, 不辯其非, 正當用烏油麻. 味甘而葉有四稜者爲胡麻, 八稜者曰巨勝, 正合本經, 不當用苦而冷者也. 

((LV))	CC
((OR))	仙茅

((LV))	ZZ
((OR))	洪州西山有諶母觀, 母乃許旌陽授道之師也. 觀有母所種仙茅, 與今山野中所産不相遠, 但採以作湯, 則香味差別耳. 若少年者飮之, 至于口鼻皆出血, 其性極熱也. 此說出吳曾能改齋漫錄. 

((LV))	CC
((OR))	五加皮

((LV))	ZZ
((OR))	五加皮性微寒無毒, 其樹身幹皆有刺, 葉如楸, 俗呼爲刺楸, 在在有之, 春採芽可食, 味辛而微苦, 食之極能益壽. 古人以此釀酒, 本草云, 主治風痹, 四肢攣急, 補中益精, 堅筋骨, 强志意, 能消皮膚間瘀血. 又云, 寧得一把五加, 不用金玉滿車. 此藥有益於人, 故珍重如此. 

((LV))	CC
((OR))	海蟄

((LV))	ZZ
((OR))	北戶錄云, 水母, 一名蚱, 又名石鏡, 南人治而食之, 性熱, 偏療河魚之疾. 物類相感志云, 蜡, 一名樗蒲魚, 大者如床, 小者如斗, 無腸胃, 無眼目, 以蝦爲目, 蝦動蜡行, 故曰水母. 按, 本草云, 味鹹無毒, 主生氣, 及療婦人勞損, 血積帶下, 小兒風疾․丹毒. 然則味鹹, 性寒矣, 北戶錄乃云性熱, 誤也. 吳人名爲海蟄云. 

((LV))	CC
((OR))	石龍芮

((LV))	ZZ
((OR))	石龍芮, 俗名猫跡草, 葉毛而尖, 取葉揉臂上成泡, 謂之天灸, 治久瘧不愈. 

((LV))	CC
((OR))	稀薟草

((LV))	ZZ
((OR))	稀薟草, 俗呼火杴草, 春生苖, 葉似芥而狹長, 莖高二三尺, 秋初有花如菊, 秋末結實, 頗似鶴虱, 夏採葉晒乾用, 單服甚益元氣, 治風疾甚良. 

((LV))	CC
((OR))	苦蒿草

((LV))	ZZ
((OR))	山東有一人家共爨, 五百餘口, 二百餘年不染瘟疫․瘴氣. 其家每歲以三伏日淸晨, 採取苦蒿頭一束, 陰乾, 冬至日搗羅爲細末, 至除夜, 用蜜調和, 從少至老, 每人服一匕, 終身不染一切毒病. 此亦古人屠蘇之法, 余聞此說于杭州士人兪冕云. 

((LV))	CC
((OR))	畨藥

((LV))	ZZ
((OR))	西域回紇部撏思干城, 産藥十餘種, 皆中國所無, 療疾甚効. 曰阿只兒, 狀如苦參, 治馬鼠瘡, 婦人損胎, 及打撲內傷, 用豆許嚥之自消. 曰阿息兒, 狀如地骨皮, 治婦人産後胞衣不下, 又治金瘡膿不出, 嚼碎傅瘡上卽出. 曰奴哥撒兒, 形似桔梗, 治金瘡及腸與筋斷者, 嚼碎傅之自續. 回紇有蟲如蛛, 毒中人, 則煩渴飮水立死, 惟過醉葡萄酒, 一吐則解.[sm/馬氏日鈔]

((LV))	CC
((OR))	押不蘆

((LV))	ZZ
((OR))	回回國之西産一物, 極毒, 全似人形, 如人參之狀, 其名謂之押不蘆. 生於地中, 深數尺, 取之者若傷其皮, 則毒氣著人必死. 取之之法, 先開大坑, 令四傍可容人, 然後輕手以皮條絡之, 繫皮條於大犬之足, 旣而用杖打犬, 犬奔逸則此物拔起, 犬感其氣卽斃. 然後別埋他土中, 經歲取出曝乾, 別用藥以製之. 若以少許磨酒, 飮之人卽遍身麻痹而死, 雖加之刀斧, 亦不知也, 三日後, 別以少藥投之卽活. 昔華陀治病, 若鍼藥所不能療者, 乃先以酒服麻沸散, 旣醉無所覺, 因割破腹背, 湔腸滌胃, 恐卽此藥也.[sm/志雅堂雜抄]

((LV))	CC
((OR))	胡蔓草

((LV))	ZZ
((OR))	胡蔓草一名斷腸草, 其葉如茶, 其花黃而小, 有大毒. 廣西愚民有爭闘者服之, 百竅流血, 人無復生, 急取雞抱卵[sm/卽哺退雞子]劈破, 以淸油調和, 灌入其口, 須臾吐盡惡物而甦, 少緩不可勑矣, 宦游者不可不知. 

((LV))	CC
((OR))	玉蝴蝶

((LV))	ZZ
((OR))	雲南臨安之南, 産靈草于河底[sm/地名], 狀似蝴蝶, 土人名之爲玉蝴蝶. 凡仕宦閩廣者, 以此草綴於衣領中, 可以預知蠱毒, 領中䬃䬃作聲, 其家具饍斷不可食矣, 無毒則寂然無聲, 以是爲驗. 此草雖土人亦罕得之, 劉紹卿宦遊此地, 得藏于家. 

((LV))	CC
((OR))	天靈蓋

((LV))	ZZ
((OR))	人頂骨謂之天靈蓋, 神農本經不載, 惟後世醫家好奇者爲之, 殊非仁人之心也. 近一男子患楊梅瘡, 結毒遍體, 歲久不痊, 傳海上人方用天靈蓋, 密令家人徃寺院停柩中取之, 旣而携歸, 病者倉忙發狂, 自言曰, 我商人某也, 喪于吳, 未能殯塟, 汝何損壞骸骨, 我當置汝不祥也, 明日有報應. 其家恐懼不已, 復送頂骨原歸舊所, 仍祭牲醴而獲安. 噫. 世稱孫眞人有大功于世, 以其千金翼中用䖟蟲․水蛭之類, 君子謂其損害物命, 尙且不忍, 況天靈蓋乎. 仁者宜不用也. 

((LV))	CC
((OR))	萆薢

((LV))	ZZ
((OR))	外臺祕要云, 建武中, 軍伍徃南陽擊虜, 所得惡瘡, 呼爲虜瘡, 劇者數日而死, 或有得差, 其瘡瘢紫黯色, 彌年方滅, 此惡毒之氣所致也. 弘治末年, 民間患惡瘡自廣東人始, 吳人不識, 呼爲廣瘡, 又以其形似, 謂之楊梅瘡. 若病人血虛者, 服輕粉重劑致生, 結毒鼻爛足穿, 遂成痼疾, 終身不愈. 近醫家以萆薢鮮肥者四五兩爲君, 佐以風藥, 隨上下加減, 服者多効. 按, 本草元命苞云, 萆薢, 味甘平, 無毒, 主腰背骨節疼痛, 治風濕㿏𤸵不仁, 療癱瘓軟風, 治惡瘡久不愈. 生眞定山谷, 今荊蜀有之, 凡有二種, 無刺虛軟爲勝, 有刺白實次之, 一名仙遺糧, 一名土茯苓, 俗謂之冷飯團是也. 

((LV))	CC
((OR))	王瓜

((LV))	ZZ
((OR))	王瓜生苦菜秀, 非今作菜之瓜, 其實小而有毛者, 北人呼爲赤包兒, 能治膈噎病者是也. 一云馬剝兒, 一名馬雹兒.[sm/式齋文集]

((LV))	CC
((OR))	魚腥草

((LV))	ZZ
((OR))	魚腥草本草圖經不之載, 古人用以療痔疾, 殊驗. 其狀三角, 一邊靑一邊紅, 山中多有之, 然其葉若荇菜, 多生於佛殿陰處, 以指撚之, 其臭與魚腥相似, 故名. 患者取一握煎湯熏洗, 仍以生草浥其痔, 不日而愈.[sm/瑣碎錄]

((LV))	XX
((OR))	續醫說卷第十終

((LV))	BB
((OR))	書續醫說後

((LV))	ZZ
((OR))	今之郡國, 絶寡赫然高醫者, 何哉. 夫亦由守習先術者, 安無變裁, 縱任胸臆者, 肆爲施療, 苛疾庶且刻之功, 授劑需銖錙之財, 邦靡禁條, 十全道廢. 況夫醫者, 聖智之長, 神明之事也. 古以康物, 今以豊家, 古以名世, 今以糊口, 無恠乎倉․扁之寥寥也. 兪弁少窮素難, 博硏羣典, 測古酌今, 表奇徵謬, 筆爲醫說續集, 非知醫之深者不能與此. 噫, 若子容者, 可以光于靑囊之學矣. 

((LV))	ZZ
((OR))	嘉靖庚寅五月五嶽山人黃省曾撰

((LV))	ZZ
((OR))	吾吳中故多醫, 自項老成淪謝, 此道盖衰, 妄一男子挾數十品藥, 輒自詭知醫, 實未嘗讀素難一字, 徒漫讕射利, 以人生死爲戲耳. 悲夫, 兪君此編, 授据該愽而立論, 能發前人之秘, 在今日曰絶無而僅有, 非耶. 君好讀書, 自稗官小說無所不窺, 手自筆錄, 至數百千卷, 君子謂其深於醫也. 盖稽古之力多矣. 丁酉秋日小疾新愈, 漫讀一過, 爲書其後. 石帆山人陸粲謹志.

((LV))	ZZ
((OR))	萬治元年戊戌仲冬穀旦